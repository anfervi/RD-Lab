<author id="6e57340e4d0d38ad5b710839547b00dc" url="terraverda.blogspot.com.es" feed="http://terraverda.blogspot.com/feeds/posts/default" country="ES">
	<documents count="10">
		<document id="8316b4bb393d40dde3d12670829c7980" url="http://terraverda.blogspot.com/2010/10/comunicat-de-lampa-del-cp-rico-sapena.html">			<content><![CDATA[Us reproduisc i traduisc el comunicat que ha emés la directiva de l´AMPA del col·legi públic Rico Sapena, arran de la situació en què es troba un dels edificis.La Directiva de l´AMPA us comunica que, després del que s´ha vist ahir en l´assemblea general es va decidir:1. Que, en vista de la NO claredat d´informes, dades i intencions, NO volem que s´instal·len 10 barracons en la pista de bàsquet, per diversos motius: perquè no caben la totalitat de les aules que es necessiten, perquè la grandària serà tan xicoteta que per a que càpiguen els barracons "quasi no cabran els nostres fills", perquè si hi ha que fer obra/demolició de l´edifici blanc eixe no és el lloc més segur per als nostres fills, etc, etc.2. Anit s´acordà manifestar-nos AVUÍ/ARA A LES 12 a la pista de bàsquet per expressar la nostra decisió. El tema urgeix, puix els barracons (caixes de mistos) ja estan acordats i en qualsevol moment arribaran.3. Recordar que l´AMPA SOM TOTS, la Directiva sols la representa; per açò demanem, per favor, ORGANITZACIÓ; çò és, el més urgent possible necessitem un representant de cada classe per a què ens ajude en temes complicats, per a què es reunisca amb la directiva per prendre decisions i després poder traslladar-lo a tots els pares amb eficàcia. El tema dels papers, de vegades no funciona i d´altres arriba tard. No ens podem adormir en els llorers, les decisions ja estan preses per part de conselleria/ajuntament/direcció. I creiem que nosaltres pintàvem alguna cosa... No creus? PER UNA VEGADA, ANEM A UNIR-NOS DE DEBÒ, JA ESTÀ BÉ, PROU JA!!! SÓN ELS NOSTRES FILLS!!www.ampacastalla.blogspot.com - 638103137.Crec que aquest comunicat és ben clar, i reflecteix perfectament la situació d´impotència dels pares i mares envers una administració pública incapaç de resoldre els problemes del poble. Jo recomanaria a tots els pares i mares que l´any que ve, en anar a votar, pensen bé a quí donen el seu vot en les eleccions autonòmiques, que és qui té les competències en ensenyament. La gran quantitat de diners que la Generalitat Valenciana va a destinar a la visita del Papa podria ser molt més útil si s´invertiren en allò que de veritat ens cal.]]></content>
		</document>
		<document id="b92a7d3b5fe632772bbbe797378a404e" url="http://terraverda.blogspot.com/2010/11/24-doctubre-font-roja-per-sant-pasqual.html">			<content><![CDATA[Com en altres ocasions, aprofitem la tardor per contemplar la policromia del bosc de la Font Roja. Però en aquest cas triem per a pujar una senda que naix des de l´ermita de Sant Pasqual, d´Ibi. Passem per l´estació biològica de les Torretes, on hi han algunes plantacions d´herbes aromàtiques, medicinals, i altres espècies pròpies d´aquestes terres, i ens enfilem barranc de Sant Pasqual amunt, per una senda empinada que va pujant entre bancals abandonats i carrascar de solana, esguitat de rosers bords que van tornant-se grocs amb la tardor, i carregats de fruit. Després d´una forta pujada passem per la penya de l´Hedra, i des d´allí podem albirar gran part de la Foia de Castalla, la Canal, la Carrasqueta i els Plans.Seguim costera amunt, però amb menys pendent, carenejant entre dos barrancs. Poc més amunt ja veiem el mas del Canyo entre mig de les carrasques, i els cims de la Teixereta i el Menejador.Passem per la cava de Simarro, i poc després per la de la Noguera, i finalitzem l´ascensió en un collat on hi ha una bassa conta incendis. Estem en les immediacions del Menejador, però avuí no el pujarem. Esmorzem a la vora de la bassa.Des d´allí passem a l´ombria, i ens meravellem de nou amb els colors tardorals dels aurons, els freixos, les moixeres i els corners, com si fóra la primera vegada que anem per allí. Seguirem el camí per la part més alta de l´ombria, sota les cingleres de l´alt del Ginebrar, que és on més esplendor ens mostra el bosc.Quan el camí torna a pujar a la carena trobem uns ruscs ecològics, destinats a la pol·linització mitjançant les abelles. Ara tornem per un camí que recorre un sector de carrascar de solana, aclarit com a tallafocs, fins arribar de nou a la cava de Simarro, i a pocs metres, la del Canyo.La baixada la fem per la mateixa senda, i en arribar a les Torretes, parem atenció a les instal·lacions que allí s´han bastit, al mas, on hi trobem informació sobre les senderes de la finca i les espècies que s´han plantat, i al Jardí de les Cultures, en honor a Santiago Grisolia, president del Consell Valencià de Cultura, i Premi Príncep d´Astúries d´Investigació Científica i Tècnica l´any 1991.]]></content>
		</document>
		<document id="8f7fc3c8f5f11c7b8199bfdd719fe1af" url="http://terraverda.blogspot.com/2010/11/3-doctubre-cova-de-laigua-torre-del.html">			<content><![CDATA[Tornem de nou a la cova Tallada, però en aquest cas des de Dénia. Aquest dia vam fer dues excursions curtes, però de gran bellesa i certa dificultat. Primerament, des de l´ermita del Pare Pere (afores de Dénia), pugem per una pista forestal que recorre la falda del Montgó, i per una senda zigzaguejant accedim a la cova de l´Aigua. Aquesta cova, en un temps fou un dipòsit que recollia les aigües subterrànies del Montgó, i les emmagatzemava al seu interior. Ara, la paret que retenia l´aigua està mig enrunada, i a principis de la tardor a penes deixa córrer un filet. Els voltants són espectaculars: parets altíssimes que ens recorden a les del naixement del riu Mundo, i verdor pertot arreu: esbarzers, heures enfiladisses, margallons, coscolles i alguns rodals de pins que han sobreviscut als incendis dels anys 90. Els freixos i els marfulls van rebrotar d´entre les cendres, i per les roques, les falgueres donen un toc selvàtic a l´entorn. Allí esmorzem.Baixem de nou a l´ermita, i des d´allí ens desplacem amb els cotxes a les Rotes.Ara pugem per una enlairada carretera a la torre del Gerro, magnífic mirador sobre la mar, amb Dénia a un costat, i els penyassegats del cap de Sant Antoni a l´altre. Per una senda una mica perillosa arribem a la cova Tallada, i gaudim de l´últim bany de la temporada. La tornada fins a les Rotes la fem per la mateixa senda, però sense arribar a tornar a pujar a la torre del Gerro, i dinem en un restaurant en primera línia de costa.De vesprada, tornant per la Vall de Gallinera, podem contemplar un fet que sols ocorre dues vegades a l´any: un raig de sol, a certa hora de la vesprada, travessa el forat de la Penya Foradada i dóna llum durant uns instants al lloc on antigament hi havia el convent de Benitaia.]]></content>
		</document>
		<document id="5a44efcc0e8e1497d1bafeeb596bfbdc" url="http://terraverda.blogspot.com/2010/11/7-de-novembre-excursio-laitana.html">			<content><![CDATA[Ací teniu unes quantes fotos de l´excursió per l´Aitana de diumenge passat. El nostre amic de Benimantell Joan Ponsoda ens va mostrar els racons més desconeguts i ben conservats de tota l´Aitana. Després de veure les imatges no calen massa paraules. Vam començar des de les proximitats de Benimantell, en direcció a Polop per la nova carretera, i des del principi el camí pujava amb força sota uns penyassegats per on s´arrapaven les carrasques i els freixos, fins al pas natural entre Benimantell i Sella: el Comptador.Des d´allí descendim per la pista fent zigues-zagues, amb tota la vall del barranc de l´Arc a sota.Quan ja estem al fons del barranc, amb les coves d´Isidor a la dreta, trenquem per un camí que entra planer a l´altra banda, passant per un mas enderrocat, i per l´ombria de la serra del Carrascar arribem a altres dos masos quasi junts, un dalt i l´altre baix, els dos també enderrocats: són els masos del Penyó Prim. Quan anem a la fonteta a esmorzar veiem al fons del barranc el Penyó Prim, com tancant-lo, i a la part de dalt, tota l´ombria amb carrasques, freixos i aurons, acolorint el penyassegat.Passem a altre aiguavessant, conegut com la Foia Sirventa, on hi ha un maset que conté una galeria d´art. Aquesta valleta està envoltada de pinar i carrascar, i els seus bancals encara estan treballats.Quan passem el mas s´obri una escletxa a la nostra esquerra: el Goleró. Pugem a un altet des d´on divisem tota la panoràmica: davall, el Goleró. En front, l´allargada cinglera dels Castellets, i darrere l´imponent Puig Campana. Cap avall, barrancs i valletes que desembocaran cap a Finestrat o cap al pantà d´Amadori, i al fons, com un muntonet blanquet, Sella. Al capdarrere, la Grana i el Cabeçó de l´Or.Ara baixem pel Goleró. Des de dalt pareix impossible, però una sendeta zigzaguejant davalla al fons, i ens mena al mas del Morer. A la vora del mas hi ha una parella jove treballant les hortetes, i mantenim una breu conversa amb ells.Des d´allí pugem per la finca, entre pins canaris que flanquetgen el camí, i els freixos que omplin de groc i vermell la valleta farcida de pinar. Al capdamunt hi ha un gran penyal, d´uns 200 metres d´altura, i darrere d´ell, el Sanxet, amb 1188.Costera amunt ens sorprén la presència d´una comunitat budista: Guhyaloka. Es tracta d´un grup de gent vinguda d´Anglaterra i Austràlia buscant la pau i el silenci d´aquest indret, i no l´haurien pogut triar millor que aquest. Des d´ací ja no tenim vistes cap a cap lloc, per poder veure aquesta part de la valleta cal acostar-se ací a peu, o com a molt en bicicleta. No hi ha cap poble a la vista, ni carretera, ni la mar, ni res. Només les muntanyes que ens envolten.I quan arribem al capdamunt trobem altre mas: Papatxí. És propietat d´un prestigiós psiquiatra de la Nucia. Ara ja toca davallar. Per l´ombria la senda esdevé empinada, i en un tres-i-no-res passem per la vora del Salt, que ara a penes deixa caure uns filets d´aigua, i espera les pluges torrencials per poder-se mostrar en tot el seu esplendor. A la vora de l´aigua, els freixos grocs i rogencs donen un toc selvàtic al racó.I baixant per la senda encara ens espera un altre indret deliciós: el Racó de les Tovaines. Es tracta d´una mena d´amfiteatre format per altíssimes parets rocoses, amb un fons farcit d´esbarzers i alguns freixos aïllats. Sembla que fa molts anys açò es va cremar. Cal dir que tot i que l´Aitana, durant molt de temps ha sofert grans incendis que han deixat la seua superfície pràcticament nua, quasi tota la ruta d´avuí ha sigut respectada pel foc.I a poc a poc, entre rodals de pinar, densos matollars d´argelagues i bancals, arribem al restaurant on anem a dinar, a la vora de la carretera de Polop, però a una distància aproximada d´un km d´on havíem començat. Un bon dinar a base de cus-cus ens espera.Aquest diumenge 14 de novembre tenim altra excursió, en aquest cas prou més curta i suau, per les immediacions del naixement del Vinalopó. Eixida: Cafeteria Argentina a les 8.00.]]></content>
		</document>
		<document id="1458b4cf6bcda9fc22d6a084a014981c" url="http://terraverda.blogspot.com/2010/12/excursio-14-11-2010-naixement-del.html">			<content><![CDATA[Amb una mica de retard, ací teniu les fotos d´aquesta excursió. El recorregut fou: Ull de Canals - la Borrera - Riu Vinalopó - Font de la Burrà - Fàbrica de Blanes - Mas de Galvis (esmorzar i anada i tornada a la font) - Font de la Malladeta - Els Brulls - Torreta del Vinalopó - Mas de les Torretes - Font de la Coveta - Fàbrica de Blanes - Toll Blau - Ull de Canals.Aquesta mateixa ruta la podeu llegir amb més detalls al meu blog CAMINS I SENDES http://caminsisendes.blogspot.com/2009/05/naixement-del-vinalopo.html.]]></content>
		</document>
		<document id="c7a757403920c27919a822edcdc3489e" url="http://terraverda.blogspot.com/2010/12/televisio-sense-fronteres.html">			<content><![CDATA[A l´igual que va fer en el seu dia el Parlament de Catalunya, el Parlament de les Illes Balears va donar suport per unanimitat a la ILP "Televisió Sense Fronteres". Aquesta iniciativa va ser signada per més de 650.000 ciutadans i ciutadanes (per a que arribe al parlament de Madrid són necessàries 500.000), i tanmateix no va ser admesa excusant raons econòmiques. A les Balears va ser votada com a Proposició No de Llei, impulsada pel grup parlamentari BLOC - PSM-Verds, i fins i tot el PP la va votar a favor. Caldria que els governants que tenim al País Valencià isqueren d´una vegada per totes de la caverna feixista i reconsideraren la seua actitud radical contra la llibertat d´informació.Més informació a Racó Català: http://www.racocatala.cat/noticia/24936/parlament-illes-balears-dona-suport-ilp-televisio-sense-fronteres.]]></content>
		</document>
		<document id="c7920b1ac5210a94de4cde5a8f11590" url="http://terraverda.blogspot.com/2011/01/balanc-pluviometric-del-2010.html">			<content><![CDATA[Si per alguna cosa s´ha caracteritzat pel que fa a la pluja l´any 2010 a Castalla ha estat per la regularitat de les pluges, ben al contrari que l´any anterior. Si en 2009, la major part de les precipitacions es van concentrar en 3 quinzenes, i la resta de l´any va ser molt eixut, en 2010 cap mes va destacar per la quantitat de pluja, però tampoc s´han donat mesos, a excepció de l´estiu, sense pluja. Només els mesos de desembre, i en menor mesura setembre, han estat una mica més secs del que sol ser habitual. El total de l´any es situa en 481 mm (enregistrats a l´Erm), al voltant d´un 20% superior a la mitjana. Venim d´una série de 4 anys en els quals hem tingut precipitacions normals, o fins i tot bons (2007 - 555 mm, 2008 - 489 mm, 2009 - 400 mm i 2010 481 mm), però, sobretot 2008 i 2009 foren força irregulars. Gener començava amb bones perspectives (65 mm), després d´un desembre anterior generós. Febrer, amb 37, es situava en valors normals. Març també, amb 49. Abril tingué una precipitació relativament baixa (43 mm), però maig equilibrava la primavera amb 65, i fins i tot juny, amb 33, per damunt dels valors habituals, en molts anys la sequera estival ja comença a ser acusada en juny.Juliol i agost (0 i 11 relativament), evidencien la manca de tempestes estiuenques, i setembre, amb 36, posava el principi d´una tardor seca. Octubre, amb 65 mm, no acabava de donar la sensació de tardor plujosa, més encara pels vents de ponent que eixuguen la terra, i per als buscadors de rovellons fou una decepció. Novembre, amb 49 mm, s´aproximava a la mitjana, i desembre també fou relativament sec, amb 24 mm. Esperem que el 2011 ens porte bona cosa de pluja, que falta ens fa en aquestes terres assedegades.]]></content>
		</document>
		<document id="19a1ba4508447d72ad34240d839ad4d5" url="http://terraverda.blogspot.com/2011/01/calendari-dexcursions-hivern-2011.html">			<content><![CDATA[En aquest enllaç podràs veure el nou calendari d´excursions de NATURA I GENT i el CENTRE CULTURAL CASTELLUT per al primer trimestre de 2011. http://naturaigent.blogspot.com/2011/01/calendari-dexcursions-hivern-2011.html.Les fotos pertanyen, en aquest ordre, a Bèrnia (30 de gener), Montcabrer (20 de març), i Serrella (27 de febrer).Us esperem.]]></content>
		</document>
		<document id="bcfbcdfa59cbf240c5fc411bd8e10eca" url="http://terraverda.blogspot.com/2011/01/enquestes.html">			<content><![CDATA[Després de tancar el termini per a votar en l´enquesta de TERRA VERDA sobre la política ambiental del nostre alcalde José Luis Prats, els nostres lectors qualifiquen la seua actuació, entre 0 i 10, amb una puntuació d´1,68. El 56% dels participants puntuen amb un 0 a l´actual alcalde. Recordem que a penes resten poc més de 5 mesos per a les pròximes eleccions, i la seua reelecció és prou dubtosa. Esperem que els votants recapaciten sobre còm ha estat governant Prats.Altra enquesta, que podreu trobar a la web www.alcoiacomtat.cat, que pregunta per la necessitat de la construcció d´una autovia per la Valleta d´Agres, mostra uns resultats aclaparants: el 96,2% dels participants s´han mostrat en contra, i pensen que no és necessària.D´aquestes xifres haurien de prendre nota els nostres governants autonòmics, i que tinguen en compte que no es pot governar contra el poble.]]></content>
		</document>
		<document id="83f59938ba13f455de39af0b3d3c900f" url="http://terraverda.blogspot.com/2011/01/nova-enquesta.html">			<content><![CDATA[Després que els/les lectors/es de TERRA VERDA poguéreu qualificar la política ambiental del PP a Castalla, ara us animem a participar en aquesta nova enquesta, en la qual us preguntem per la qualificació que donaríeu a la política ambiental de PP, però en aquest cas a nivell nacional. Tots coneixem les destrosses que tant els presidents Zaplana com Camps han fet i han permés: Terra Mítica, Marina d´Or, urbanitzacions, camps de golf...Teniu fins al 27 de març per a votar.]]></content>
		</document>
	</documents>
</author>