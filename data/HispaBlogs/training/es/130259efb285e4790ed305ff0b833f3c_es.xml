<author id="130259efb285e4790ed305ff0b833f3c" url="premsacossetania.blogspot.com.es" feed="http://premsacossetania.blogspot.com/feeds/posts/default" country="ES">
	<documents count="10">
		<document id="2ce50e333989972460508c49960db7ca" url="http://premsacossetania.blogspot.com/2010/11/100-mites-de-la-ciencia.html">			<content><![CDATA[En Daniel Closa és investigador al CSIC i blogaire, més conegut com a Dan del blog de divulgació científica Centpeus. La seva manera de parlar de la ciència, l'entusiasme i un vocabulari planer i entenedor fan que sigui un plaer llegir les seves píndoles diàries de ciència, que posa a l'abast de tothom que hi tingui interès. Per això, quan al seu blog mateix vaig saber que presentava un nou llibre (ja en té uns quants d'escrits!) i que aquest parlaria sobre mites de la ciència, vaig saber que no me'n podria resistir. Com si no fos prou amb aprendre una miqueta cada dia, ara l'amic Dan em permetria saber quantes mentides hi ha en totes les coses que ja he après. I la veritat és que no són poques!En el llibre hi ha 100 capítols curtets, de dues planes només, on ens tira per terra moltes creences populars que estan molt establertes en el nostre subconscient. Les agrupa en diferents temàtiques: el nostre cos, la salut, l'espai, els animals... Com no podia ser d'altra manera, el llenguatge i la manera d'explicar-se és 100% Dan, i qualsevol persona pot entendre per què ha estat equivocada tant temps. Podríem dir que cada mite és un post, l'estructura és molt semblant al que es pot trobar a casa seva, amb el petit inconvenient que no s'hi pot deixar comentaris, i això molts cops és una llàstima. Mentalment anava pensant quin comentari faria de trobar-me un post així. M'he quedat amb les ganes de comentar!!Així que si voleu saber per què no només fem servir el 10% del cervell, per què en Popeye era un farsant, que els camells no emmagatzemen aigua al gep, que l'home no ve del mico, que Einsten en realitat treia molt bones notes, o que els científics no som gent estranya, entre moltes altres coses, us en recomano la lectura, s'aprèn molt. Encara que discrepo amb això dels científics, una mica frikis sí que som, i tenim un sentit de l'humor peculiar... A més no és un llibre que calgui llegir d'una tirada (encara que jo ho he fet), pots anar seleccionant els capítols que et resultin més interessants i llegir-los en l'ordre que et plagui. Curiós, entretingut i instructiu.Article al blog Llibres, i punt!, sobre l'obra 100 mites de la ciència, de Daniel Closa.]]></content>
		</document>
		<document id="d836e79e10c9e25e14880f7a8d79aff9" url="http://premsacossetania.blogspot.com/2010/11/celdoni-fonoll-poeta-de-la-natura.html">			<content><![CDATA[Un poeta o una poetessa, és clar, és qui és capaç de fer-nos veure allò que tenim al voltant o sovint, a dins, i que ens costa identificar amb tota la seva extensió i matissos. Celdoni Fonoll és poeta i cantant i, naturalment, entén de música. Fa anys que com un joglar modern féu una gran acció en les escoles en donar a conèixer la poesia generada per la cultura catalana al llarg dels segles. És d'aquella època el seu llibre Nou segles de poesia als Països Catalans (1986). Els recitals de Fonoll que he escoltat en ambients populars són una demostració de com la paraula ben dita i la poesia que transporta sensacions i emocions interessa a tothom.Des de fa uns anys inicià una etapa de la seva creativitat poètica dedicada a la descripció de la Natura i de forma periòdica li són publicats llibres que ens apropen aspectes del nostre entorn, des dels ocells als arbres. Comença la que ja és una sèrie important amb Veus d'ocells (2000), 60 ocells (2002), Bones herbes (2004), Aucells (2006), Fascinants bolets (2006), Arbres dels nostres paisatges (2007), Mamífers peluts -del llop a la musaranya (2008), Herbes amigues (2009) i el darrer, per ara, Bèsties i bestioles (2010).Cada llibre d'aquest poeta presenta la descripció de l'objecte a través del seu vers i a part el dibuix o la fotografia del que s'explica, la definició científica i la presència que té en la nostra cultura citant fragments d'obres on és present. Els llibres de Celdoni Fonoll són un producte molt elaborat, en el qual l'acompanyen naturalistes i en alguna ocasió l'actriu i cantant Lloll Bertran i Isaac Fonoll per la música amb què a vegades són cantats els textos.Aquest mes d'octubre ha presentat Bèsties i bestioles i des del profund coneixement de la nostra llengua trobem en aquest nou llibre 56 espècies descrites pel seu vers. Una mostra del qual és la descripció del cranc de riu que ens és presentat així: "Humil cranc de riu/ dels rierols nostres, que l'americà/ no et prengui els estatges/ i campis ben viu/ en les aigües vives/ com sempre has campat:/ nedant a recules/ mirant endavant,/ tot fent batzegades/ entre sorra i pedres,/ i encauant-te al fang". Així mateix, el grill ens és descrit tot dient: "Sota les nits d'estiu,/ en prats, ermots, conreus/ s'estén, monòton, viu,/ el grill de moltes veus". Aquests nou llibres són una aportació important per fer-nos conèixer més a fons la Natura, són una eina per valorar-la i, naturalment, per estimar-la i defensar-la en el seu conjunt. Són llibres que ens expliquen com són els elements que formen la nostra Natura, amb paraules clares, amb un deix d'ironia i sempre d'estimació. Conèixer aquest món que ens envolta ens facilita gaudir-ne i fer nostres tots els seus replecs.Article de Joaquim Ferrer al diaridegirona.cat, sobra l'obra de Celdoni Fonoll dedicada a la natura.]]></content>
		</document>
		<document id="e3fe2fa9411489f0bf98d22449500a71" url="http://premsacossetania.blogspot.com/2010/11/celdoni-fonoll-sesta-empobrint-i.html">			<content><![CDATA[Celdoni Fonoll durant la presentació d'un dels seus darrers llibres, amb Lloll BertranCeldoni Fonoll és poeta, recitador i músic. Acaba de publicar el llibre Bèsties i bestioles, editat per Cossetània.1. Què és "Bèsties i bestioles"?És el meu novè llibre de versos sobre la natura, amb fotografies a tot color, i amb informació científica, i de cultura popular i literatura.2. Quines bèsties hi podem trobar?N'hi ha cinquanta-sis. Mol·luscs, aràcnids, crustacis, insectes, peixos d'aigua dolça, amfibis i rèptils. Del cargol bover a la papallona rei, de la truita de riu a la salamandra, de l'escorpí groc a la serp blanca...3. Quin format té el llibre? Quin interès té? A qui va adreçat?Format: 15.5x23.3 cmInterès: crec que pot ajudar a conèixer i a estimar la natura, la llengua, el país, o, simplement, gaudir amb imatges i versos...Va adreçat a tothom qui el vulgui llegir (M'agradaria especialment que el fessin servir a les escoles. Sé que hi ha escoles que ja ho fan amb els altres llibres meus sobre la natura.)4. Què prefereixes, text o imatge? S'està perdent el lèxic referit al món rural i natural?Text, naturalment, però sense la imatge el llibre seria una mica pobre. Tots els 9 llibres que, fins ara, he fet d'aquesta sèrie naturalista, han estat ben il·lustrats.Es perd, dissortadament, el lèxic del món rural i cada vegada s'està empobrint i embastardint més la llengua catalana i veig que els mitjans i professionals que haurien de normalitzar-la en tots sentits, amb les honroses excepcions de rigor, tant se'ls en fot...5. Has escrit molt sobre la natura, d'on ve aquesta vocació?Sóc fill de pagesos i de petit ja m'atreien fortament els ocells, les herbes, els arbres, els mamífers, la terra...6. Què penses de versos.cat?No conec gaire aquest web, ja em perdonareu, però penso que tota feina ben feta a favor de la llengua i de la cultura catalanes és benvinguda.Entrevista de Daniel Ruiz-Trillo a Celdoni Fonoll per al blog Versos.cat ]]></content>
		</document>
		<document id="319da7dcd1e539c2d50e180ef04efe67" url="http://premsacossetania.blogspot.com/2010/11/cossetania-amplia-la-seva-llista-de.html">			<content><![CDATA[Cossetània ha incorporat noves obres a la seva llista de llibres en format electrònic. Clicant sobre cada títol accedireu a la pàgina de la xarxa d'editors Edi.cat, on ja es poden adquirir les següents obres:Besties i bestioles (peixos de riu, amfibis, rèptils, insectes...), de Celdoni Fonoll.Primera guia del boletaire, de Ramon Pascual.La vall del Miracle, d'Armando Vericat.Pel Matarranya en BTT. 14 itineraris pel Matarranya Mitjà i Baix, de Francesc Roig.La vall del Fluvià en BTT. Pedalant per l'antic comtat de Besalú. 18 itineraris, de Joan Bosch.]]></content>
		</document>
		<document id="5c84573ffffe00796d835e07cc31a192" url="http://premsacossetania.blogspot.com/2010/11/dona-i-art-reflexiona-sobre-els-treball.html">			<content><![CDATA[El llibre Dona i art. O la dansa de Lilá, de Teresa Costa-Gramunt, es presentarà dimecres 24 de novembre, a les 7 del vespre, a la Biblioteca Museu Víctor Balaguer, de Vilanova i la Geltrú.La presentació anirà a càrrec de Mireia Rosich, directora del Museu Víctor Balaguer.«El camp de la creació artística feta per dones, tot i que cada vegada menys, continua marcat per prejudicis androcèntrics. Sembla un deure intel·lectual de les dones col·laborar a tornar a situar l’art femení en l’espai de l’activitat artística que homes i dones compartim. Cal fer visible el que encara no ho és prou. Els textos que aquí es publiquen són crònica alhora que reflexió sobre esdeveniments puntuals (exposicions, lectures) que han motivat un comentari. La crònica situa els treballs puntuals de les artistes. La reflexió projecta les seves trajectòries en les coordenades de temps/espai de l’art.» (extret del pròleg)Teresa Costa-Gramunt (Barcelona, 1951) viu a Vilanova i la Geltrú. De formació humanista, és graduada en Disseny Gràfic, especialitzada en ex-libris. Fundadora de l’Associació Catalana d’Exlibristes (1989), també és la presidenta de l’Associació Dones Artistes Som 7. A partir del 1990 s’ha dedicat bàsicament a la creació literària. Des de llavors ha publicat cap a trenta llibres entre assaigs, narracions, poemes i prosa poètica. Col·labora al Diari de Vilanova, L’Eco de Sitges, El 3 de Vuit i a Vilanovadigital. És autora del blog literari El Vel d’Harmonia. En l’àmbit artístic, ha elaborat el retrat del pintor i gravador Enric- Cristòfol Ricart i ha escrit una monografia del pintor vilanoví Jordi Santacana. L’any 2007 publica Flor a l’ombra. Reflexions sobre el femení.]]></content>
		</document>
		<document id="17c5c17169377ea8c6403269f44a408a" url="http://premsacossetania.blogspot.com/2010/11/edwin-winkels-autor-descoltant-cruyff.html">			<content><![CDATA[Edwin Winkels, autor del llibre Escoltant Cruyff. La seva vida i el seu futbol en 150 frases, aparegué al programa El secret, de Catalunya Ràdio. Durant el programa es repassa la trajectòria vital i esportiva de qui va ser jugador i entrenador del Barça, amb especial atenció a la seva filosofia i manera d'expressar-se.]]></content>
		</document>
		<document id="6e8fa9c87609b4d4e705e9ff134c2691" url="http://premsacossetania.blogspot.com/2010/11/el-llibre-escoltant-cruyff-apareix-als.html">			<content><![CDATA[El llibre Escoltant Cruyff. La seva vida i el seu futbol en 150 frases, d'Edwin Winkels, que es presentà al Col·legi de Periodistes de Catalunya dimarts 16 de novembre, aparegué als diaris El Periódico, El Mundo Deportivo i Sport de dimecres 17 de novembre.Marcos López, al Periódico fa referència a la rellevància de Cruyff en el món de l'esport i recorda algunes de les frases que apareixen al llibre:"A Johan Cruyff se le escucha y luego se le interpreta. Hasta sus silencios ha llegado a descodificar Edwin Winkels[...]""La táctica decide adónde va un balón y la técnica cómo llega ahí"[...] Primero, cuando tienes la pelota debes ser capaz de pasarla correctamente. Segundo, cuando te la pasan, debes tener la capacidad de controlarla". Obvio"Al diari El Mundo Deportivo, Eduard Omedes parla sobre la celebritat de les frases de l'exentrenador del Barça:"La publicación, editada por Cossetània en catalán y Lectio en castellano, recoge 150 frases célebres del exentrenador del Barça, frases que se han convertido a lo largo de los años en una forma de entender el fútbol y la vida."Sílvia González, al diari Sport, també citava alguna de les frases que apareixen al llibre:"Nunca cometo errores porque me cuesta mucho equivocarme"; "si tenemos la pelota ellos no pueden hacer ningu gol"; o "si tienes la pelota no es preciso defender porque sólo hay una pelota".]]></content>
		</document>
		<document id="7d9b42a80e0c424edfef8877fd274f7d" url="http://premsacossetania.blogspot.com/2010/11/el-llibre-temps-de-neu-25-anys-apareix.html">			<content><![CDATA[Temps de neu, 25 anys, d'Antoni Real, apareix per primera vegada entre els llibres més venuts de no ficció en català als rànquings dels diaris El Periódico i Avui.El llibre apareixia a la quarta posició a la llista del Periódico de dimecres 17 de novembre i també a la de l'Avui de dijous 18 de novembre.]]></content>
		</document>
		<document id="781e5ebc9553a3f2d65eaddd6aabebd6" url="http://premsacossetania.blogspot.com/2010/11/excursio-la-cova-del-manco.html">			<content><![CDATA[La cronista acompanya Miquel S. Jassans a contemplar la balma ‘de les estrelles', on ha ambientat bona part de l'acció de Retorn a Sefarad, la seva última novel·laMiquel S. Jassans assenyala les estrelles de la cova del Manco (N.B.)Un diumenge de començaments de tardor enfilem amb el Miquel i l'Agnès el coll d'Alforja i aparquem els cotxes vora la font de la Paua per anar a trobar el camí dels masos, que ens ha de conduir a la balma de les estrelles, una presumpta sukkà (cabana) del rei David que és una de les protagonistes de la novel·la de Miquel S. Jassans Retorn a Sefarad (Cossetània Edicions), la tercera mostra del nervi narratiu d'aquest homenot d'Alforja. La cronista s'ha encaparrat a anar a veure en persona la balma, que és la cova del Manco de tota la vida, i aquí estem, trescant pels camins de sota el poble abandonat de la Mussara. Costa mantenir unit el grup, que si ara un rovelló, mira, mira, que si ara un ramet d'orenga, olora, olora, però finalment arribem a la cova, “una mena de balma ocasionada per un estrat calcari enorme que havia quedat la meitat suspès en l'aire quan l'espadat terreny va ser gastat per l'erosió de l'entorn”, la descriu el mateix Jassans a la novel·la. La balma, que passa prou desapercebuda, és interessant de fora però encara ho és més de dins, amb un sostre ple d'estrelles que recorden les del rei David. L'escriptor i pintor la va trobar ja fa anys gairebé per casualitat amb la seva esposa ja desapareguda, Teresa Pellissa, i vint-i-cinc anys després, tot buscant bolets, la va tornar a localitzar amb la seva parella actual, Agnès Padró. Jassans de seguida va creure que aquella cova podia estar relacionada amb les importants comunitats medievals de jueus que van viure a l'Aleixar, Vilaplana i Alforja. I a partir d'aquí, va començar a gestar Retorn a Sefarad, una novel·la que parla d'exilis (“de fet, la novel·la s'havia de dir Exilis”, apunta) i de diàspores, les dels jueus del segle XV i la dels republicans del XX. Dos descendents dels dos grups es troben i uneixen esforços en la recerca de les seves arrels. Una recerca que acaba sota les estrelles de la cova del Manco.La novel·la ha agradat molt a la cronista, tant com la primera, El secret dels pergamins càtars, que va revelar la faceta literària de Jassans, savi, pintor, arqueòleg i autor d'estudis d'onomàstica. L'alforgenc té la virtut de ser un escriptor que pinta o un pintor que escriu, motiu pel qual sembla que escrigui amb pinzell quan diu coses com aquesta: “Ara, en remuntar l'altiplà, el paisatge prenia un altre caire, es feia més majestuós, la vista s'escampava des del delta de l'Ebre fins més enllà de Tarragona, mentre als seus peus les terres del Camp escampaven fumeroles provinents de viles i poblets que es dibuixaven entre els conreus, i munió d'espurnes rutilants eren els espills de basses i superfícies brillants de les masades. Al lluny, la ratlla platejada de la Mediterrània mostrava lluentors metàl·liques, reflexos i contrallums del sol matiner”. Com si contemplessis el paisatge d'un quadre, vaja. No sabem amb certesa si la cova del Manco va ser una sukkà, una cabana on jueus del Baix Camp celebraven la festa de les Cabanelles o Tabernacles. O potser va ser un pastor que, avorrit de trescar amb les cabres, un dia va pintar un cel estrellat a la balma. Sigui com sigui, contents i un xic emocionats de pensar que hem estat potser en una sukkà de l'any de la picor, tornem a agafar carregats amb uns quants bolets i uns ramets d'orenga el camí, ara costerut, de retorn al cotxe.Article de Natàlia Borbonès al diari El Punt de dijous 11 de novembre sobre la novel·la Retorn a Sefarad, de Miquel S. Jassans.]]></content>
		</document>
		<document id="aca7e93cbeff496fdd99554c488f96eb" url="http://premsacossetania.blogspot.com/2010/11/excursions-per-la-vall-daran.html">			<content><![CDATA[La revista Muntanya del mes d'octubre publicà una ressenya sobre el llibre Vall d'Aran. 17 excursions a peu, de Francesc Xavier Gregori.L'article d'estaca la diversitat dels itineraris que conté la guia, fruit d'una observació exhaustiva del territori, que els fa adequats per a qualsevol excursionista:[...]Aquesta guia està destinada a tots els amants de la muntanya, tant pels que hi dediquen una escapada de cap de setmana com pels que tenen previst passar-hi unes vacances.[...]La majoria d'aquests itineraris han estat fets més d'un cop, per tal que la ressenya sigui tan ajustada com sigui possible.]]></content>
		</document>
	</documents>
</author>