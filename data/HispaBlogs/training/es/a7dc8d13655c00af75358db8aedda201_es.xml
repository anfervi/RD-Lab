<author id="a7dc8d13655c00af75358db8aedda201" url="jaumefontb.blogspot.com.es" feed="http://jaumefontb.blogspot.com/feeds/posts/default" country="ES">
	<documents count="10">
		<document id="ed087cb67904c0b6b1c43f43d34d7260" url="http://jaumefontb.blogspot.com/2013/05/una-acusacio-absurda.html">			<content><![CDATA[El President José Ramón Bauzá ha tornat a demostrar la seva fixació malaltissa envers el català quan, en seu parlamentària, ha acusat la immersió lingüística d’ésser la responsable -mi més ni manco- del greu fracàs escolar que pateix la nostra comunitat. I ho ha dit sense immutar-se ni posar-se vermell, sense cap base científica que avali aquesta absurda acusació i posant-se en contra de tota la comunitat educativa, astorada quan veu que el màxim responsable polític de la comunitat autònoma trenca consensos lingüístics que han durat anys i anys i que ara s’esmicolen davant una envestida dialèctica que revela l’odi del President cap a la llengua pròpia de la seva terra.Diuen que la pitjor combinació possible per a un polític és la mescla d’ignorància, sectarisme i ineptitud; tres elements tòxics per separat, però que quan s’ajunten poden provocar danys irreversibles en el cos social. Que un autogovern tan castigat com el balear es vegi amenaçat en un dels seus principals àmbits d’actuació com és l’educació únicament per mor de fòbies personals esdevé un fracàs sense pal·liatius per a les Illes. I que el President  recorri a l’atac gratuït per recolzar la seves polítiques lingüístiques il·lustra molt bé quina és la seva autèntica naturalesa. Només podem esperar que la societat illenca sigui prou madura com per suportar amb intel·ligència aquesta envestida i que, en un futur no massa llunyà, es puguin revertir els efectes d’una actuació tan arbitrària i frívola com aquesta, totalment impròpia d’un governant amb un mínim de sensatesa...]]></content>
		</document>
		<document id="c5b857cf82fe5102d912bc6c62b4ef7f" url="http://jaumefontb.blogspot.com/2013/06/til-un-altre-atac-leducacio-illenca.html">			<content><![CDATA[El rebuig unànime de la comunitat educativa a l’entrada en vigor del Tractament Integral de Llengudes (TIL) aprovat pel Govern de les Illes Balears demostra que, un vegada més, l’executiu de José Ramón Bauzá està disposat a trencar qualsevol possibilitat de consens en matèria educativa, per tal de dur endavant una iniciativa purament ideològica que no té en compte per res l’opinió dels professionals de l’ensenyament. En aquest sentit, el TIL és l’enèsima prova de la nul·la voluntat del President (perquè aquesta iniciativa té la seva firma) d’escoltar ningú que no pensi com ell.Som molts els qui pensam que un millor coneixement  de l’idioma anglès és un objectiu desitjable per als nostres alumnes, un plus formatiu que els ajudarà a desenvolupar-se en un món cada dia més globalitzat i competitiu. Però les coses s’han de fer ben fetes; a l’hora de legislar s’ha d’escoltar als professionals i sempre s’ha de posar l’ideologia al servei de la gent i no a l’enrevés. És aquí on falla el Govern, incapaç de tenir en compte visions de la realitat que no van en la seva mateixa direcció. El TIL podria ésser una bona idea, però està mal plantejada i això la condemna al fracàs i, amb ell, al fracàs educatiu dels nostres joves. Esperem que Bauzá prengui nota del clamor popular que s’ha estès contra aquesta iniciativa, que actuï amb sentit de la responsabilitat, es mengi el seu orgull i faci anques enrera, ara que encara hi és a temps...]]></content>
		</document>
		<document id="6dfb4a9811f3acf82dd38174f4f3a71c" url="http://jaumefontb.blogspot.com/2013/07/dol-per-sant-jaume.html">			<content><![CDATA[La tragèdia ferroviària de Santiago de Compostel·la ha tret de la primera línea informativa una setmana carregada d’esdeveniments judicials d’una gravetat immensa per al nostre autogovern. Els esdeveniments enregistrats des del passat dilluns al voltant de la presó de Palma, el seu anàlisi i les seves repercussions per a la societat illenca, han quedat sobtadament esborrats davant la magnitud del drama viscut el dissabte de Sant Jaume a Galícia, amb prop de 80 morts i més d’un centenar de ferits.A vegades -massa sovint, per desgràcia- els politics ens pensam que la nostra tasca és el centre del món i que tot dóna voltes en torn a la política. Aquest excés de protagonisme és, en bona part, el culpable de l’altíssim grau de desafecció que demostren els ciutadans envers els seus responsables polítics. I llavors, un dia qualsevol, el dolor i la tragèdia de persones normals, ciutadans amb cara i ulls, reclamen el seu espai informatiu amb vuitanta taüts escampats damunt les vies del tren; i quan això passa, els politics hem d’ésser els primers en aixecar la nostra veu per expressar el nostre condol pels morts i la nostra solidaritat als supervivents, perquè davant el sofriment humà no hi pot haver-hi espai per a res més.Una solidaritat com la què han demostrat els ciutadans gallecs, que s’han bolcat en la tasca de socórrer els ferits i atendre els familiars, donant una lliçó cívica i un exemple extraordinari de calidesa humana i de capacitat de sacrifici davant un fet luctuós que ha capgirat les seves vides. Comprenc perfectament que Mariano Rajoy digui que avui es el pitjor Sant Jaume de la seva vida. Jo mateix, que havia de fer festa avui, tampoc no ho podré oblidar fàcilment...]]></content>
		</document>
		<document id="b1e429305506afa443a35e1ecf6af04b" url="http://jaumefontb.blogspot.com/2013/07/optimisme-empresarial-turistic.html">			<content><![CDATA[Les darreres dades aportades per la patronal Exceltur indiquen que més de la meitat dels empresaris turístics illencs confien en què s’incrementaran els seus beneficis durant aquesta temporada turística, la millor sens dubte -al manco fins ara- des del començament de la crisi, ara fa cinc anys. Unes dades que realment suposen cent cavalls de força per a un sector turístic balear què continua demostrant que és l’únic que té, avui, la capacitat de fer de locomotora econòmica a la nostra comunitat, al contrari del que passa amb el sector primari i la industria, que segueixen sota mínims.Com dic, és una excel·lent noticia que el turisme illenc comenci a treure el cap defora de l’aigua, sobretot perquè d’ell depèn en gran part que la tímida millora que reflecteixen els indicadors econòmics balears –incloent la baixada de l’atur durant vuit mesos consecutius- doni pas a una lenta però sòlida recuperació. Per tant, ens hem d’alegrar tots de que, a la fi, es comenci a veure una mica de llum al final del túnel.Ara bé, els empresaris turístics també haurien d’ésser conscients de que la nova etapa que s’obre no pot caure en les mateixes errades que en el passat. La industria turística illenca ha d’extreure lliçons positives del que ha passat els darrers cinc anys i mirar de posar les bases per a un nou model, menys vulnerable i no tan exposat als canvis econòmics conjunturals. El problema de la desestacionalitat, per exemple, s’ha d’afrontar d’una vegada per totes i també prendre les mesures necessàries perquè el principal motor econòmic de la nostra comunitat posi els fonaments per garantir un futur més sòlid i sostenible durant més mesos a l’any. Es el moment de feina amb la vista posada més enllà del pròxim mes de juny...]]></content>
		</document>
		<document id="79ce87c0a34005f2c066775d2b99e387" url="http://jaumefontb.blogspot.com/2013/07/parlament-tancat-per-vacances.html">			<content><![CDATA[La decisió del grup parlamentari popular de no voler celebrar plens extraordinaris durant els mesos de juliol i agost projecta una imatge poc favorable sobre el Parlament de les Illes Balears, precisament en uns moments en què la classe política illenca pateix el més alt grau de desprestigi. És cert que hi ha un reglament que regula el funcionament de la cambra autonòmica, on consten els períodes hàbils de sessions, però també s’ha de tenir en compte que la sensibilitat pública davant la tasca que duen a terme les nostres institucions autonòmiques és una percepció què està sotmesa a constants canvis en funció de les circumstàncies, no és una imatge fixa o inamovible, i això és el que no vol assumir un Partit Popular al què, evidentment, no li fa gens de gràcia haver de donar comptes als representants elegits pel poble.Si hi una cosa que ha de canviar urgentment en les relaciones entre els polítics illencs i l’opinió pública balear és l’inmobilisme d’una classe política que viu, massa sovint, d’esquena al batec popular. Mentres al carrer s’incuben noves sensibilitats i fins i tot algunes veus que reclamen el canvi de sistema, alguns encara s’amaguen darrera els reglaments per tal d’esquivar la seva responsabilitat davant els ciutadans als què deuen la seva actual i privilegiada posició. I convé no oblidar que quan un representant polític ignora la sensibilitat de la gent, està donant la primera passa cap a la seva deslegitimació. Convé que ho tenguin present els qui frissen per escapolir-se del control parlamentari i anar-se directes a prendre el sol a la platja...]]></content>
		</document>
		<document id="6f376d5ae80fd880664908a784653232" url="http://jaumefontb.blogspot.com/2013/07/rajoy-i-el-cas-barcenas.html">			<content><![CDATA[Mariano Rajoy té un problema greu amb l’ex-gerent del Partit Popular Luis Bárcenas; un problema que ha deixat que es faci més gros a força de no obrir la boca, pensant que així l’enrenou mediàtic i judicial s’esvairia poc a poc. Però les coses no han sortit com volia el President, què ara veu com l’embolic creix enmig de demandes d’explicacions públiques i fins i tot d’exigències de dimissió, just quan només duu un any i mig al poder i quan les coses sembla que comencen a pintar una mica millor en el terreny econòmic.No és una bona noticia per a ningú que el màxim responsable del govern central es trobi entre l’espasa i la paret per mor de les acusacions fetes -no ho oblidem- per un presumpte delinqüent que es troba a la presó sense fiança. Amb aquestes coses hem d’anar molt alerta i ésser prudents; l’experiència recent ens indica que hi ha acusacions sense fonament que poder destruir la reputació d’una persona sense possibilitat de redempció, encara que es demostri la seva innocència. Per això pens que no es pot acusar Rajoy sense proves i que les què venen de Bárcenas s’han de collir amb pinces. Ara bé, dit això, el que ha de fer el President del govern és donar totes les explicacions necessàries per tal que l’ombra de sospita que l’ex-gerent projecta damunt ell -i del seu govern, de retruc- quedin suficientment aclarides. No vull entrar en cap tipus de procés de linxament mediàtic, polític o judicial de Mariano Rajoy ni de ningú, però li vull demanar que, per bé de tots, no s’amagui més i que expliqui la seva versió dels fets. Ni linxaments, ni silenci, ni impunitat; només transparència i sentit de la responsabilitat...]]></content>
		</document>
		<document id="dcd3aeb7a863228b4a6a05211e51f7aa" url="http://jaumefontb.blogspot.com/2013/08/catastrofe-ecologica-la-serra-de.html">			<content><![CDATA[Fa poquet més d’una setmana que, presumptament, va tenir lloc la torrada a una finca d’Andratx què, l’endemà, va originar el pitjor incendi forestal dels darrers vint-i-cinc anys a les Illes Balears. Una imprudència humana, una combinació de fenòmens meteorològics adversos, la sequera dels darrer mesos, el vent…una suma de factors que han deixat arrasades pel foc més de dues mil tres-centes hectàrees que tardaran desenes d’anys en recuperar el seu esplendor natural.Pens que no és hora, , de cercar responsabilitats directes en aquesta catàstrofe més enllà de la imprudència reconeguda pel presumpte autor dels fets que donaren peu al sinistre. Es hora, per tant, de seguir recolzant la tasca impagable dels serveis d’extinció, dels professionals que cada any, per desgràcia, tenen ocasió de reviure la seva lluita contra un foc que amenaça el nostre patrimoni natural i, a vegades -com és aquest cas- arriba a posar en perill fins i tot la integritat física de les persones. Ja hi haurà temps d’analitzar si a una comunitat turística com la balear, amb un espai natural limitat i totalment depenent de la imatge que projecta cap a l’exterior, es dediquen prou recursos a la prevenció i la lluita contra els incendis forestals, que al cap i a la fi són la principal amenaça que pot patir el nostre patrimoni natural. El més urgent ara és veure què es pot fer per repoblar, el més aviat millor, les calcinades muntanyes de  la Serra de Tramuntana, cercar solucions immediates per a aquest desastre. Si hi ha responsabilitats més enllà d’això, ja les cercarem quan el darrer caliu s’hagi apagat. Llavors serà el moment de demanar-nos, seriosament i allà on pertoca, com i perquè poden passar coses com aquestes a la nostra terra...]]></content>
		</document>
		<document id="a01c7fff2a65b1c4432b7b4f1b57f04e" url="http://jaumefontb.blogspot.com/2013/08/el-president-impassible.html">			<content><![CDATA[Seixanta milions d’euros és la xifra no inclosa en les previsions pressupostàries del Govern de Bauzá que, finalment, les Illes Balears hauran de retornar al Ministeri d’Hisenda i Administracions Públiques com a penalització per no haver acomplert amb el dèficit corresponent a l’exercici 2012. Seixanta milions d’euros que obligaran a l’executiu illenc a endeutar-se encara més amb els bancs, per poder fer front a un càstig injust i incomprensiblement tolerat per José Ramón Bauzá i el seu equip de govern. Les capejades d’assentiment i submissió del President davant mesures com aquesta donen la raó a aquells ciutadans convençuts de que el màxim representant de l’autogovern illenc només es preocupa de quedar bé amb Madrid –representat per la figura de Mariano Rajoy i el seu entorn més proper-, mentres es desentén dels legítims interessos d’una societat illenca totalment decebuda amb ell, després d’haver-li atorgat el seu vot de confiança a les passades eleccions.En un clima de tanta crispació i impotència ciutadanes com aquest en el qual ens trobam, l’actitud de Bauzá només contribueix a incrementar, fins a límits preocupants, els índexs de desafecció social cap a una classe dirigent que, a més, es veu constantment sacsejada, des de fa temps, per escàndols de corrupció. El que està ben clar és que l’episodi enregistrat el passat dia 22 de juliol, quan el President va exigir un tracte just per a les Illes Balears al Forum Europa, fou una falsa alarma. Quan encara no ha passat un mes des de llavors, els qui pensaven que potser José Ramón Bauzá actuaria, a la fi, amb una mica de seny i fermesa es troben que la crua realitat torna de bell nou a imposar-se...]]></content>
		</document>
		<document id="4b2eb8c85f59eb0acbe3e3662160a35f" url="http://jaumefontb.blogspot.com/2013/08/ibanat-una-denuncia-molt-greu.html">			<content><![CDATA[Les recents afirmacions dels  responsables del comitè d’empresa de l’Institut Balear de la Natura (IBANAT), en el sentit que la prevenció dels incendis forestals “no és una prioritat per a l’actual Govern de les Illes Balears”, suposen una acusació duríssima contra l’executiu de Jose Ramón Bauzá pel que fa a la seva política en matèria de lluita contra el foc; una acusació encara més greu pel moment concret en què es fa, quan encara no s’han apagat -gairebé lliteralment- les espurnes del devastador incendi d’Andrat, una catàstrofe ecològica sense pal·liatius que ha duit l’angoixa i la desolació a la societat illenca.No és intenció meva -ni del nostre partit- fer oportunisme amb un tema tan seriós com és la prevenció dels incendis forestals; crec que aquesta és una qüestió massa seriosa com per convertir-la en una arma de lluita política. Però tampoc no podem deixar de costat les denúncies dels professionals que dediquen la seva vida a la cura dels nostres boscos i a la seva preservació. Per això, si és cert que el Govern de les Illes Balears ha descuidat la seva tasca preventiva en matèria forestal, els ciutadans d’aquesta comunitat tenim dret a saber-ho. I si és cert que el pressupost de l’IBABAT per a l’actual exercici és prop d’un 14% inferir al de l’any passat -amb el que això suposa de minva efectiva de recursos humans i tècnics- també ho volem saber. No és hora de fer demagògia en un assumpte com aquest, però tampoc hem de consentir  que qui ha de vetllar pel nostres boscos actuï amb negligència i impunitat...]]></content>
		</document>
		<document id="806b7e11831902cb09a437382aa9f996" url="http://jaumefontb.blogspot.com/2013/08/lloguers-vacacionals-una-oportunitat.html">			<content><![CDATA[La reforma de la Llei d’Arrendaments Urbans (LAU) que ha de culminar el Govern de les Illes Balears amb les seves al·legacions era -i és- una gran oportunitat per convertir en normal una activitat econòmica què tradicionalment ha gaudit d’una gran acceptació a la nostra comunitat i què precisament ara, en moments d’incertesa econòmica com els que vivim, és el moment de canalitzar de forma regulada i responsable. Pretendre eliminar aquesta pràctica, tan habitual a les nostres Illes, limitant la possibilitat de lloguers vacacionals únicament a habitatges unifamiliars o aparellats, és una greu irresponsabilitat des del punt de vista econòmic, social i turístic.No sé si aquesta actitud de l’executiu de José Ramón Bauzá respon a una manca de reflexió -tampoc m’estranyaria gens- o bé és una resposta a les pressions del lobby illenc hoteler, per tal de limitar la capacitat dels particulars d’accedir a una mercat turístic emergent com és el de les vivendes vacacionals. Si fos correcta la primera explicació, quedaria demostrat, una vegada més, que aquest govern no té capacitat ni voluntat per interpretar la realitat social i econòmica illenca, tancat com està dins la seva bombolla de supèrbia. Si l’explicació bona fos la segona, aleshores ens trobaríem davant una intolerable cessió del Govern davant determinats poders econòmics, què posarien la defensa dels seus interessos sectorials per damunt de l’interés general. En ambdós casos, el paperot de Bauzá i els seus està garantit... ]]></content>
		</document>
	</documents>
</author>