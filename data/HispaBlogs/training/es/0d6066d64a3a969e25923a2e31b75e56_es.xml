<author id="0d6066d64a3a969e25923a2e31b75e56" url="oriolbartomeus.blogspot.com.es" feed="http://oriolbartomeus.blogspot.com.es/feeds/posts/default" country="ES">
	<documents count="10">
		<document id="59223e7444522d4b1f9afbe95d660bf8" url="http://oriolbartomeus.blogspot.com/2012/11/a-una-setmana-del-25n.html">			<content><![CDATA[Vistes les darreres enquestes (El Periódico, La Vanguardia, El Pais, ABC, El Mundo), i a manca de sorpreses de l’última setmana, ja tenim fixats els elements del quadre: CiU sembla que guanya, però perdL’objectiu únic de la convocatòria electoral era la consecució de la majoria absoluta (Mas en diu “excepcional” per no fer servir la paraula maleïda), i aquesta s’allunya dels dits dels nacionalistes cada dia que passa. A CiU li ha sobrat un mes de campanya. A l’octubre tenien la majoria a l’abast, gràcies a la galvanització del debat identitari, que li permetia establir una dinàmica pròpia d’eleccions generals a la pugna autonòmica. Els estrategs convergents havien fixat clarament el PP com a rival principal, el que els obria de bat a bat les portes de l’esquerra catalanista. Malauradament per a la federació, no els ha estat possible mantenir la tensió fins al final (malgrat els ajuts d’última hora de Pedro J.). El PSC sembla que perd, i perdLa dels socialistes és la crònica d’una derrota anunciada, ja que en cap moment s’ha percebut ni un mínim intent de repunt. A les prèvies del 2010, el PSC doblava en vot el tercer classificat, però des d’aleshores no ha fet més que cedir terreny, el que el situa en perill no ja de quedar tercers, sinó fins i tot quarts, empatats amb PP i ERC. L’afebliment del vot socialista és constant des de fa sis anys (ha cedit la meitat del seu suport) i no sembla haver trobat aturador. Aquestes eleccions seran la constatació que el PSC ha deixat de ser el segon partit per esdevenir un més dels partits secundaris. S’obre un panorama complicat per als socialistes. El PP sembla que perd, però guanyaLa gestió del govern Rajoy i la competència de Ciutadans pel seu espai atura les expectatives de creixement dels populars, convertits per Mas al llarg de la legislatura en principal partit de l’oposició. Ara bé, pels del PP això és secundari, ja que l’objectiu primer d’aquesta convocatòria no era el de treure un bon resultat a Catalunya (mai no ho ha estat), sinó el d’assegurar-se la majoria a Espanya mitjançant l’afebliment definitiu del PSC, que afecta de ple les possibilitats del PSOE al conjunt de l’estat. Així doncs, objectiu aconseguit per als populars, passi el que passi diumenge. ERC semblava que perdia, però guanyaEls republicans són el Llàtzer d’aquesta campanya. La van començar sota mínims, sucumbint a la competència de CiU en el seu propi terreny i als cants de sirena de Mas. A partir d’aquí, però, han sabut aprofitar el monopoli del debat independentista sobre la campanya i, a diferència del que li ha passat a CiU, no han deixat de créixer en els últims dos mesos. Part de l’èxit dels republicans se li ha d’atribuir a Oriol Junqueras, un insòlit líder més ben valorat. ICV sembla que guanya, i guanya... però menysEls ecosocialistes, juntament amb ERC i Ciutadans, estan cridats a ser els partits que creixen en aquestes eleccions. ICV podria recuperar els dotze diputats de 2006, però el seu augment queda curt davant l’enfonsada socialista. ICV aconsegueix mossegar una part de l’espai del centresquerra que abans era feu del PSC, però el seu increment representa només la meitat de les pèrdues socialistes. Massa poc per qui pretén erigir-se en l’alternativa d’esquerres. Ciutadans sembla que guanya, i es consolidaL’escenari de polarització que havia d’afavorir CiU i PP ha acabat per tenir un convidat inesperat en el partit de Rivera. Ciutadans podria arribar a doblar la seva representació al Parlament gràcies al vot que li pren als populars. El doble discurs de defensa de la unitat d’Espanya i regeneració de la política, amb l’ajut inestimable de la ineptitud del govern Rajoy, propulsa Ciutadans i el converteix en un seriós competidor del PP en el seu espai. Solidaritat sembla que perd, i desapareixEls de López Tena sembla que seran flor d’estiu. La manca de perfil fa que els seus votants de 2010 es dispersin a dreta i esquerra: a CiU, ERC i les CUP. Tot sembla indicar que els quatre diputats de fa dos anys quedaran en res, precisament quan la independència és el tema monogràfic de la convocatòria.Les CUP sembla que guanyen, i això pot ser un problema Tal i com va passar a les municipals de fa un any, la Unitat Popular es farà un lloc en l’electorat de l’esquerra independentista, a costa de Solidaritat, ERC i d’ICV. Les enquestes situen les CUP al llindar de la representació, el que els podria proporcionar tres escons al nou Parlament. De ser així, caldrà veure com una força de base local, polimorfa i assembleària, integra la representació a nivell nacional. (foto catalunyapress.cat)]]></content>
		</document>
		<document id="f2db8919bc15bdfd182cc8e2230f7fe9" url="http://oriolbartomeus.blogspot.com/2012/11/primeres-impressions-del-25n.html">			<content><![CDATA[ Aquestes són unes primeres notes a partir de l’anàlisi dels resultats globals de les eleccions al parlament celebrades ahir.CiU apuntava a majoria absoluta i ha acabat “patint” una victòria pírricaCuriosament, el resultat de la federació no és dolent si es compara amb la sèrie històrica del vot a les autonòmiques, però en contra li jugaven dos poderosos enemics: les expectatives i la participació.Mas va convocar eleccions sense necessitar-ho perquè creia (o algú li havia fet creure) que podia aconseguir la majoria absoluta (“excepcional”) i surfejar els anys que teòricament queden de crisi per presentar-se com el president que ha salvat la pàtria. El llistó era tan alt que un resultat “normal” esdevé una derrota sense pal·liatius (tot i que CiU tindrà més del doble d’escons que el segon).D’altra banda, l’augment de la participació, que marca el rècord d’unes autonòmiques, provoca que un descens moderat en vots (85.000) es tradueixi en la pèrdua de dotze escons. Massa per a algú que volia fer història. El PSC “jibaritzat”Ja és oficial. Els socialistes ja no són l’alternativa a CiU. Han passat a ser un més del pilot de secundaris. Ho venien anunciant les enquestes i els resultats dels últims nou anys: el PSC perdia un llençol (o dos) a cada bugada, ja fos municipals, autonòmiques o generals. Des de 2003, els socialistes han deixat escapar prop de la meitat del seu suport.El 25N, el tímid avenç en alguns municipis metropolitans no amaga que els socialistes s’han convertit en un partit de gent gran, sense suport significatiu entre els menors de quaranta anys, on el seu electorat potencial (els “fills dels seus”) es reparteix entre Ciutadans, ICV i altres. Ho apuntaven les enquestes, el vot fidel socialista té més de seixanta anys, i ho corroboren totes les convocatòries: al PSC només li queden els “de Felipe”. Massa poc per remuntar (i fins i tot per aguantar).L’opció ara pot ser la d’intentar una entesa amb CiU per conservar el poc poder institucional que els queda. La sociovergència del dèbils. PP totalEls populars han assolit tots els seus objectius la nit del 25N: han batut el rècord de vot en unes autonòmiques, malgrat la competència de Ciutadans i la gestió de Rajoy al front del govern central; han col·laborat a afeblir fins a la inanitat al PSC, el que de retruc consolida el PP com a força hegemònica al conjunt de l’Estat; i de “regal” han vist com el “sufflé” de Mas se li desfeia al es mans. Tres de tres pels de Sánchez Camacho. A Génova li ho agrairan.“Revival” d’ERCNou anys després de la “sorpresa Carod” de 2003, els republicans s’enfilen cap al mig milió de vots en un escenari favorable, però ple de trampes: l’estratègia de CiU orientada al menjar-los l’espai, l’aparició de les CUP i l’entossudida permanència de Solidaritat (i del Reagrupament de Carretero, que demanava el vot per Mas).Malgrat tot, els de Junqueras (gran troballa de la campanya) han aprofitat bé la malfiança d’una part del vot independentista cap a les promeses de Mas. Aquests han acabat votant l’opció independentista “de sempre” en front dels “sobrevinguts”. El mes que li ha sobrat a CiU l’han aprofitat a fons els republicans. ICV, sí però...Els d’Herrera treuen petroli de la seva aposta per l’”eix social” i aconsegueixen el millor resultat des de 1980 en un escenari dominat pel debat sobiranista. No està gens malament, si no fos que els seus guanys (que marquen tendència de cicle: municipals, generals i ara autonòmiques) només signifiquen una petit part de les pèrdues del seu principal competidor, el PSC.Els ecosocialistes progressen adequadament, però hi ha quelcom que no els acaba de rutllar per esdevenir el primer partit de l’esquerra. Ciutadans es fan gransLa combinació de posicionament en el debat sobiranista i la presentació com a una força “nova”, diferent dels partits “de sempre”, ha permès als de Rivera esgarrapar alhora suports de PP i de PSC. Aquests últims no tan de forma directa, com indirecta. A manca de dades de major precisió, Ciutadans sembla consolidar-se com una opció significativa entre els “quarentons” de la metropolitana, que no se senten atrets pel partit dels seus pares, el PSC, al que percebrien com una força d’establishment.De l’altra banda, Ciutadans mobilitzaria al seu favor aquella part del vot autonomista que veu el PP com una força massa dretana. Hola, CUPHo deien les enquestes: les CUP fregaven el 3% a Barcelona, i això els donava tres diputats. A Girona i Lleida passen del llindar mínim, però els pocs escons a repartir no els han permès aconseguir representació. El seu repte és la consolidació d’un projecte nacional per part d’una formació eminentment local i multiforme. Formen part de l’eix de la “nova política” i caldrà seguir-ne l’evolució en aquesta legislatura. Adéu, Solidaritat Els de López Tena estaven ferits de mort des de l’11S. Sense un refugi de vot ni una posició nítida en l’eix esquerra-dreta, havent perdut un diputat a les primeres de canvi i a remolc durant tota la legislatura, el seu electorat era peça cobejada tant per CiU com per ERC. Ho deien les enquestes, Solidaritat ha estat flor d’un dia.(foto REUTERS / ALBERT GEA)]]></content>
		</document>
		<document id="5d553a64a832937cb8cf2ffa162e71a1" url="http://oriolbartomeus.blogspot.com/2012/12/leducacio-com-camp-de-batalla.html">			<content><![CDATA[ L’esborrany de reforma de la llei d’educació ha aixecat la polseguera que acostuma a acompanyar totes les iniciatives que empren el ministre del ram. Wert és sinònim de polèmica i això li garanteix els titulars i les primeres pàgines de l’endemà. Algú podria creure que Wert és un incendiari que actua pel seu compte, però no és així. Les seves accions i declaracions estan mesurades al mil·límetre i formen una de les línies més sòlides de l’estratègia política del Partit Popular al govern. En primer lloc perquè el ministeri d’Educació ha passat de ser una “maria” a ser una trinxera política de primera línia. La política postmoderna d’aquest començament de segle ja no fonamenta les seves divisions en l’àmbit econòmic sinó en allò que els americans anomenen “la guerra dels valors”. A mesura que el dogma neoliberal aconseguia convertir-se en el pensament econòmic únic, i deixava als polítics l’enutjosa i mínima tasca de la gestió de les decisions que prenien altres, el conflicte entre els partits es traslladava a àmbits menys materials (en el sentit marxista), més simbòlics. Avui en dia els partits grans fonamenten les seves posicions en temes com l’avortament, el matrimoni homosexual, els drets individuals o el sempre profitós conflicte entre el centre i la perifèria. Aquí, el ministeri d’Educació és tan fonamental com abans ho era el d’Hisenda. I és aquí on la “contrareforma” de Wert esdevé clau per emmarcar el conflicte amb els socialistes. És la llibertat dels pares front el monopoli estatal, la competència del mercat contra la incompetència dels funcionaris, els valors tradicionals contra la laxitud dels seixantavuitistes. Guerra de valors en estat pur. La demostració més palmària de la inanitat política en la gestió de la crisi.I aquest és un dels elements darrera de l’aparició estel·lar de Wert. La polèmica sobre la reforma de l’educació permet que passin de puntetes pel fons de l’escenari les terribles últimes xifres de l’atur. En concentrar els focus damunt seu, Wert, amb el seu histrionisme i el domini de l’escena (quin gran duo podrien fer amb Mourinho!), deixa en la penombra el tristíssim balanç econòmic del primer any del govern Rajoy i li fa un favor immens a la seva companya de gabinet Bañez.Però n’hi ha més. L’atac al model d’immersió lingüística català no és gratuït. Persegueix una finalitat política que va més enllà de saciar les més baixes passions dels de sempre. Fins i tot va més enllà de l’estricta lògica de la brega entre Catalunya i Espanya. L’ofensiva de Wert permet posar els socialistes contra la paret. Això ho van descobrir els populars durant la tramitació de l’estatut. Si tensava al màxim el conflicte el PP aconseguia, d’una banda, aparèixer com la força que defensava Espanya dels “insaciables” catalans, perseguidors del castellà, i de l’altra, obligava els socialistes a situar-se en un terreny que els era i els és especialment relliscós, com ja es va demostrar entre 2006 i 2008.Aleshores, el PSOE va ser incapaç de fer front a l’ofensiva espanyolista dels populars i ho van pagar amb la desafecció de la majoria d’electors centristes de l’Espanya “espanyola”, els mateixos que quatre anys abans havien fer president Zapatero. Llavors, el vot català va salvar la majoria del PSOE, però la llavor ja estava plantada. El PP sap (i el ministre Wert més que ningú, per alguna cosa és un expert demoscòpic) que la polarització entre el centre i Catalunya li dóna excel·lents rèdits, i per això fa el que fa.És d’esperar, tanmateix, que aquest cop els del PSOE no caiguin al parany com fa quatre anys, quan van preferir acontentar la bèstia enlloc d’enfrontar-s’hi, i van acabar devorats. De tot allò ve precisament això d’ara, perquè l’ofensiva contra la immersió té la seva base jurídica en la famosa sentència del Constitucional contra l’estatut, aquella tan inofensiva. L’origen de l’embolic fou un recurs del PP, certament, però també és cert que els socialistes no van saber (o no van voler) gestionar-lo. No cal tornar a explicar com la tebior del govern Zapatero va permetre que els populars obtinguessin la majoria necessària en un tribunal en precari, farcit de recusats i prorrogats, i fins i tot algun difunt. Ja ho va escriure llavors algú tan fora de sospita com Carme Chacón: “El problema (...) radica también en la falta de energía de quienes desde Cataluña y desde el resto de España apostamos por la vía del entendimiento y rechazamos tanto el camino de la imposición uniformadora como el de la separación” (El Pais, 26/7/2010). A veure si han pres nota.(foto Telecinco.es)]]></content>
		</document>
		<document id="6836f4f06d2cdf7d90c39d269d111378" url="http://oriolbartomeus.blogspot.com/2012/12/qui-posa-en-perill-la-llengua.html">			<content><![CDATA[La cohesió social, allò que abans s’anomenava la unitat civil del poble català, està en perill. De fet, ho ha estat sempre, ja sigui de manera explícita o soterrada. Catalunya ha viscut sempre sota l’amenaça de l’escissió social, de l’esquinçament lingüístic. El fantasma de la creació de dues comunitats que no conviuen, sinó que simplement se suporten, una al costat de l’altra, ha estat sempre present. Només cal repassar la ingent literatura sobre el tema, ja sigui històrica (els estudis sobre el lerrouxisme ocupen quilòmetres de prestatges) o contemporània.D’una setmana ençà vivim un nou episodi d’aquesta pugna secular per evitar la divisió social d’arrel lingüística, arran de l’envestida del ministre Wert i el seu esborrany de llei educativa. No és nou, ni diferent d’altres ocasions. O sí? Doncs sí. Com a mínim, és diferent del que havíem viscut als vuitantes. I és que per primer cop correm el perill de fomentar la divisió no des de fora, sinó des del propi catalanisme.L’ofensiva del govern central ha trobat el pati català en plena recomposició, després de les eleccions del 25N. De fet, Wert ha aconseguit (sense pretendre-ho, suposo) amagar el desastrós resultat per als seus interessos de l’estratègia impulsada pel sector sobiranista de CDC i els ha proporcionat una oportunitat per seguir estirant la corda de la tensió identitària amb Espanya (cosa que al PP ja li va bé).Aquí rau el perill, que algú cregui que pot “netejar” les culpes amb una doble ració de caldo, com si intentessin guanyar les eleccions a la pròrroga, utilitzant la llengua i el model d’immersió lingüística com un element de l’ideari nacionalista i no com el que és, com el pacte més important al que ha arribat aquesta nació en els últims trenta anys. Part d’aquesta estratègia antipatriòtica d’apropiació de la llengua es va veure a la concentració de la plaça Sant Jaume dilluns passat, que alguns van voler convertir en un acte d’afirmació independentista, és a dir en una manifestació “de part”, no en una reivindicació nacional.Aquest, i no les accions del ministre Wert, és el perill més gran que assetja el català com a ciment de la cohesió social, de la unitat civil. És un perill que es va esquivar als vuitanta a base de generositat per part de tothom, i que ara pot anar-se’n a norris, per raons estrictament partidistes. Després del mal resultat del 25N, el sector sobiranista de CDC podria estar temptat de fer servir la defensa del català per guarir-se les ferides, convertint la immersió en un element més del “kit” del bon independentista, és a dir apropiant-se de la defensa del català a l’escola.La llengua ha sobreviscut tots els atacs perquè ha estat un element d’integració, de trobada, d’expressió no d’una part dels catalans sinó de tota la ciutadania. És així com s’ha esquivat l’escissió civil, fins i tot en moments més difícils que els actuals. Si el sobiranisme ferit pretén segrestar políticament la llengua per guanyar una batalla que ja ha perdut, acabarà engegant a dida el que ha estat possiblement el principal element de cohesió del poble català. El perill existeix i aquest cop no ve de fora, ve de dins mateix. Ull amb voler fer de la llengua una arma política en benefici partidista, perquè acabarem perdent tots. Com deia l’anunci, el català és cosa de tots. I ha de seguir sent-ho. Fins i tot (o principalment) d’aquells que no el parlen regularment. Seria dramàtic que el que no han aconseguit des de Lerroux a Wert ho acabin assolint les urgències internes dels “joves turcs” convergents. Seria l’acte més anticatalà que es pot fer en aquests moments.]]></content>
		</document>
		<document id="ebb41d111e163b654c104d01063189b1" url="http://oriolbartomeus.blogspot.com/2013/01/lelit-alliberada.html">			<content><![CDATA[La publicació fa una setmana de les dades de renda familiar disponible a la ciutat de Barcelona de l’any 2011 i l’informe del Consell de Treball, Econòmic i Social de Catalunya sobre el risc de pobresa relacionat amb el mercat de treball reblen el clau sobre la naturalesa d’aquesta crisi aparentment sense fi.No és només que la crisi afecti de manera diferent els diversos estrats socials, és que els afecta de manera oposada. Les dades de Barcelona són d’allò més evidents. Des de 2008, any en què es va fer patent la crisi amb tota la seva virulència, la renda familiar dels cinc barris més pobres ha empitjorat, allunyant-se un 10% del nivell mig que representa el conjunt de la ciutat.Durant el mateix període, la renda a disposició de les famílies dels cinc barris més rics no ha empitjorat, tot el contrari, ha millorat la seva posició relativa sobre el total de Barcelona un 13%. La crisi no només no sembla afectar els estrats superiors de la societat, sinó que sembla afavorir-los.De resultes, la diferència entre el barri més pobre i el més ric de la capital s’ha disparat. El 2008, la renda de les famílies del barri més ric era quatre vegades la renda del més pobre. Tres anys de crisi després, és set vegades més.Aquesta evolució divergent és el que explica en part la persistència de la crisi actual, i la diferencia respecte d’altres episodis depressius anteriors. La clau està en l’aparent immunitat de les classes dirigents a l’evolució de l’economia, allò que alguns han anomenat “l’emancipació dels poderosos” (per contrast amb l’emancipació del proletariat anunciada pel marxisme).Si l’elit econòmica dirigent dels països no es veu afectada per la crisi, quins incentius tindrà per resoldre-la? Cap ni un. I és ben evident que la fortuna de les classes altes depèn cada cop menys de la fortuna dels seus conciutadans. El plànol de Barcelona ho deixa clar. El seu fat ja no està lligat a la fàbrica, com al dinou o al vint, sinó als mercats financers globalitzats i a les economies emergents.L’emancipació de l’elit dirigent té com a contrapartida l’afebliment del “poder de negociació” de les classes subsidiàries. Les vagues i les mobilitzacions només són efectives (quan ho són) contra el poder públic, mentre que accions més innovadores, com els boicots de consum, tan sols aconsegueixen resultats parcials i fugissers.A més, trenta anys d’aplicació de la doctrina neoliberal han inutilitzat l’arsenal d’instruments redistributius en mans de l’Estat social, tenallat pel deute i la incapacitat de generar nous ingressos (voleu major evidència de la incapacitat dels Estats per aturar l’emancipació de les elits que el “cas Depardieu”?), dirigit per una elit política més interessada en la "confiança dels mercats" que en la responsabilitat envers els seus votants.Les dades de la ciutat de Barcelona i les evidències que apunta el CTESC són exemples d’allò que va deixar anar Warren Buffett, a qui amb justícia s’anomena l’“oracle d’Omaha”: hi ha una lluita de classes, d’acord, però és la meva, de classe, la classe rica, la que ha començat la guerra, i l’estem guanyant.]]></content>
		</document>
		<document id="e1671fd59356f2e3de31edda8009209e" url="http://oriolbartomeus.blogspot.com/2013/02/de-qui-son-els-partits-politics.html">			<content><![CDATA[ Vivim immersos en un procés de canvi social d’abast històric. Assistim dia a dia a l’ensulsiada de la classe mitjana, d’aquell coixí que van crear les polítiques keynesianes de mitjans del vint. I amb la classe mitjana s’ensorren els agents i els instruments que servien de lligam i de connexió entre les elits i la majoria. Totes les instàncies de relació vertical, d’intermediació, pateixen un afebliment que dura ja més de trenta anys, però que ha conegut la fase més aguda a partir de 2007. Té la seva raó. Amb la desaparició de la classe mitjana i l’emancipació de les elits, ja no són necessaris els instruments de connexió, ja no hi ha discussió possible ni negociació ni necessitat de pacte. Les elits s’han alliberat de les “càrregues socials”.De tots els agents d’intermediació, els partits polítics en són el cas més evident. Deixo de banda la discussió (interessant, d’altra part) de si va ser l’afebliment dels partits (la “dejación de funciones”) el que va provocar l’assalt final de l’elit sobre la classe mitjana o ha estat al revés. En la democràcia contemporània els partits tenen una funció principal, per a la qual les constitucions els doten de poders extraordinaris (el monopoli de la representació i l’acció legislativa, el més important). Aquesta funció és la de definir i representar l’interès comú front als interessos privats. Són els partits els encarregats d’articular aquest intangible i vehicular-lo dins del sistema.Doncs bé, en els últims anys bona part dels partits ha anat deixant de banda aquesta funció, participant d’un procés de “privatització de la política”, com el defineix Fernando Vallespín (@FVallespin). Privatització cap enfora i privatització cap endins. M’explico.Hi ha una relació estretíssima entre els sobres que presumptament repartia Bárcenas entre la direcció del PP i la “impotència” dels successius governs per evitar que sigui el conjunt de la societat el que pagui el preu de la crisi immobiliària i financera. El finançament dels partits polítics per part de grans corporacions (més encara si aquest és “en negre”) té un preu. Quan una empresa paga un partit no ho fa per altruisme o per filantropia, ni tan sols per coincidència ideològica. Quan una empresa paga un partit en el fons l’està comprant, està comprant la seva capacitat d’influir en el procés legislatiu. Fa temps que es parla de la “captura del regulador” per explicar l’orgia bancària dels darrers vint anys, bé doncs en aquest cas hauríem de parlar de “captura del legislador”. El finançament dels partits no és a fons perdut, és una inversió, i com a tal busca un retorn. En forma de què? De concessió administrativa, de regulació favorable, de privatització de serveis públics, de concurs per fer una infraestructura, d'indult... Qui paga, mana. Per tant, les decisions del legislador atenen els interessos dels finançadors, més que l’interès “general”.Així, la activitat política es converteix no en una acció d’intermediació entre la voluntat general i les elits, sinó en un servei que els partits comprats ofereixen a aquestes elits, molt sovint en contra de l’interès general. Algú s’estranya del creixent allunyament i desconfiança de la ciutadania envers la classe política?Evidentment no tots els partits ni tots els polítics actuen igual, però la lògica de la “privatització” de la política també actua internament, de manera que les formacions són hostatges de les seves dinàmiques internes, que les fa actuar seguint l’estricte corporativisme de la històrica sentència de Roosevelt sobre Somoza “és un fill de puta, però és el nostre fill de puta”. Són els nostres, i per tant cal defensar-los costi el que costi, tancar files i esperar que escampi... a risc de posar en risc tota la organització. A risc d’acabar fent dels partits negocis privats, on se subhasten prebendes en forma d’escó entre els més fidels i s’imposa l’”omertà” i la defensa endogàmica dels interessos no ja de l'organització, sinó de les seves elits dirigents.Els partits polítics han de decidir de qui són. I ho han de decidir ja. No els queda més temps. Han de decidir si són simples instruments en mans de les elits econòmiques per convertir en llei els seus interessos particulars o si són expressió de la voluntat de la ciutadania i defensors de l’interès general. Han de decidir si volen seguir sent els clubs opacs per a escollits i fidels que maneguen les institucions públiques segons els interessos privats dels seus dirigent. Fins ara han esquivat la qüestió. Si triguen gaire més a respondre potser no tindran ni temps. Hauran passat a la història, i el pitjor és que amb ells també passarà a la història el sistema democràtic, tal i com l’hem conegut.]]></content>
		</document>
		<document id="492d5107c930d172e26441d7700c5513" url="http://oriolbartomeus.blogspot.com/2013/02/legitimitat-democratica.html">			<content><![CDATA[La presa en consideració de la iniciativa legislativa popular sobre la dació en pagament ahir al Congrés és una gran victòria. Indiscutible. I ha tingut la virtut de generar un interessant debat. Segons la portaveu de la Plataforma d’Afectats per les Hipoteques, Ada Colau, els diputats no podien no prendre en consideració la i.l.p.. Té raó. Quan una proposta ve avalada per 1,5 milions de signatures el mínim que pot fer el parlament és discutir-la. Ara bé, Colau va afirmar tot seguit que els diputats han d’acceptar el text íntegre de la i.l.p., perquè “és la voluntat democràtica”. Aquí discrepo. El parlament és l’encarnació de la voluntat democràtica. Cert, hi ha 1,5 milions de ciutadans que donen suport a la i.l.p., però en van ser bastants més els que van escollir el Congrés (11 van votar pel PP, gairebé deu vegades més que els signants de la i.l.p.). Per tant, qui té la legitimitat democràtica és el Congrés, perquè així ho hem decidit. No hi ha xoc de legitimitats, com pressuposa Colau, ni ens posarem a comptar suports a veure qui la té més llarga. Un milió i mig de ciutadans no poden imposar res al parlament, perquè no han estat escollits per governar-nos, com sí ho han estat els diputats.Ara bé, reconeixent que la legitimitat democràtica rau en el Congrés i que és allí on s’han de discutir i decidir les coses, cal dir que hi ha elements que fan trontollar aquesta legitimitat. En primer lloc, l’acceleració dels ritmes vitals (i polítics), que fa que un any després d’elegit el Congrés s’hagi evaporat part de la majoria que el sustenta. Ho detecten totes les enquestes. Hores d’ara, la majoria absoluta del PP no existeix. I aquest decalatge no és específic d’Espanya ni del govern Rajoy. Els “tempos” polítics han quedat desfasats amb el procés d’acceleració que vivim. Quatre anys són molts anys i donen per moltes coses. De fet, les decisions electorals (recollides en un dia determinat) han adquirit una naturalesa fortament volàtil i efímera. A més, la possibilitat d’auscultar el pols de la societat en temps real mitjançant les enquestes posa una extraordinària pressió a unes institucions que tenen com a base resultats electorals periclitats i uns ritmes de presa de decisió propis d'altres èpoques. Això evidentment afecta la legitimitat de parlaments i governs arreu del món, limitant o condicionant la seva capacitat d’actuació.Pel cas espanyol actual, a aquest fenomen general de volatilitat dels suports polítics i de decalatge entre voluntat ciutadana i institucions, s’hi afegeix un element particular, que incideix encara més sobre la legitimitat de la majoria que suporta el govern Rajoy. Aquest element no és altre que la sensació d’engany que té part de la ciutadania (part de la ciutadania que va votar pel PP el 20 de novembre del 2011) envers el PP i el govern. La diferència entre el projecte polític amb el que Rajoy es va presentar a les eleccions i l’acció del seu govern en aquest primer any és tan gran, tan evident, que és congruent que una part molt significativa de votants del PP a les generals de 2011 li hagi retirat el seu suport. Segons les dades del baròmetre del CIS de gener 2013, dels onze milions de vots que obtingué el PP el 2011, només n’hi quedarien sis. És el major descens en un primer any de legislatura. Zapatero, en el seu segon mandat, va perdre un 31% del vot entre abril de 2008 i juliol 2009, Rajoy en un mateix període (novembre 2011-gener 2013) ha deixat anar el 47%.Ara bé, aquest desencís (per dir-ho fi) amb el govern Rajoy no es podrà materialitzar electoralment fins la propera convocatòria general, que tenint en compte la situació de majoria absoluta al Congrés, pot no donar-se fins a finals de 2015, és a dir gairebé tres anys. Tres anys durant els quals la majoria del PP al Congrés podrà fer i desfer, legislar al seu gust i governar segons li sembli. I tanmateix el govern està coix de legitimitat, li manca base, malgrat els seus cent vuitanta-cinc diputats.Així, té raó Ada Colau quan diu que les seves signatures són més legítimes que el Congrés? No. I no obstant...(foto Ara.cat) ]]></content>
		</document>
		<document id="f7b99359a8bd3e57e9f471d7b9a6c3d0" url="http://oriolbartomeus.blogspot.com/2013/03/les-preguntes-fonamentals.html">			<content><![CDATA[Per a què serveix l’Estat? Així de crua és la pregunta que hi ha al fons del fons d’aquesta crisi de sistema en la que bracegem mig ofegats des de fa cinc anys. Quin sentit té l’Estat? En el fons, és LA pregunta que senyoreja tota la disputa política i ideològica, als parlaments o a l’acadèmia, des de finals dels setanta. Si es para bé l’orella totes les discussions polítiques dels darrers trenta anys van d’això. És realment necessari l’Estat? Té sentit que hi hagi una institució que regula la societat, imposa límits, recapta diners i els redistribueix?A aquesta pregunta la dreta ha contestat clarament que no. L’Estat no té sentit. Ras i curt. S’ha convertit en una llosa pel progrés i (atenció!) per la llibertat dels individus. El govern no és la solució, és el problema, va dir Reagan. Per tant cal acabar amb el govern, reduir-lo a la mínima expressió. Trenta anys més tard, la seva profecia és a punt de complir-se. Digueu-li pensament únic, abisme fiscal, segrest o filibusterisme, anomeneu-los llibertaris, anarco-capitalistes, neoliberals o neocons. L’objectiu de tots ells és el mateix: reduir l’Estat al mínim.Front a l’ofensiva, l’esquerra majoritària no ha sabut respondre. O ha respost de manera equivocada. O de maneres equivocades. Uns han intentat negociar un “desmantellament ordenat” de l’Estat, preservant-ne algun element simbòlic (l’educació i la sanitat públiques, per bé que com a últim reducte pels més desafavorits). Altres han fet de la defensa de l’Estat “tal i com era fa trenta anys” la seva particular línia vermella. Trenta anys més tard es pot dir que uns i altres no se n’han sortit. Avui l’Estat és en perill més que mai. El problema de l’esquerra (de totes les esquerres) és que han donat respostes sobre el funcionament de l’Estat quan la pregunta proposada pels neoliberals en qüestionava directament les bases, el fonament sobre el que l’Estat (sobretot l’Estat social, però no només) ha basat la seva existència.No és l’estat del benestar i el seu paper al món el que està en qüestió. És l’existència mateixa de la societat, allò que Margaret Tatcher va dir que no existia. L’ofensiva conservadora va molt més enllà de la discussió sobre si és sostenible econòmicament l’Estat social. Es planteja quin sentit té parlar de societat i de bé comú quan el que realment existeixen (diuen) són individus maximitzadors de la seva llibertat. Aquí rau l’èxit de la revolució neoliberal, en la construcció d’un model social que respon a les seves idees. La de Tatcher (com la de Reagan) és una profecia autoacomplida: no és que la societat no existís, és que es van aplicar totes les forces necessàries a desmantellar-ne la base, el fonament.Portem trenta anys de construcció d’un model de societat individualista, dirigida per l’exaltació de la llibertat personal per damunt de qualsevol altra cosa. L’autorealització, que es fa no amb el altres, sinó en contra dels altres. Els individus que competeixen entre ells per eixamplar el seu espai de decisió, de llibertat. La teoria del “lebensraum” portada a nivell personal. La lluita per fer que la frontera entre la meva llibertat i la de l’altre se situï com més enllà millor. L’infern són els altres, com va escriure Sartre.En un sistema d’aquest tipus l’espai compartit es converteix en l’espai “competit”. El que és de tots no és de ningú, i cal que sigui conquerit per algú. No hi ha bé comú, tots els béns han de ser d’algú i el moviment social és la pugna dels individus per l’eixamplament del seu espai “vital”, convertit en càpsula de gaudi personal, on els altres són acceptats només per estricta “invitació”. Innerarity en diu alguna cosa en el seu darrer llibre.La lògica de la competència s’imposa a la de la col·laboració. La victòria s’imposa al pacte. La guerra a la negociació (no és això del que va l’abisme fiscal?). Tots els elements que fonamenten la societat (pacte, acord, negociació) queden arraconats, i amb ells els organismes i institucions que els donen forma: els partits i els sindicats, òbviament, però també les administracions, totes aquestes instàncies que tenen com a matèria primera el bé comú, l’espai públic.Les associacions només s’accepten si són personalment consentides, si són voluntàries, és a dir fruit de la meva llibertat individual i de la meva decisió estrictament personal. És la lògica del filantrop: dono diners al banc dels aliments, sóc membre d’una ong o ajudo al sosteniment d’un casal de barri perquè em dóna la gana, perquè vull i puc. La misericòrdia substitueix l’imperatiu. L’ajuda social és una decisió des de la llibertat individual, mai una imposició d’un estament superior (l’Estat) que té el deure de vetllar per tots. El bé comú és una opció personal, com la pertinença a un club.En un món d’aquest tipus és irrellevant preguntar-se quin paper té l’Estat, perquè simplement és inconcebible l’existència d’un ens regulador de quelcom que ja regula (i de manera altament eficaç mitjançant la seva “mà invisible”, dirien) la llei del mercat. Potser hauríem de canviar la pregunta i qüestionar-nos si existeix allò que anomenàvem la societat, més enllà de la mera suma d’individualitats en continua competència.Foto realclearpolitics.com ]]></content>
		</document>
		<document id="6ae39b3ddda18b4fbbdfecec8f90e09c" url="http://oriolbartomeus.blogspot.com/2013/04/la-politica-impotent.html">			<content><![CDATA[ El gran pensador Zygmunt Bauman, de visita a Barcelona fa unes setmanes, va deixar caure una frase que resumeix perfectament l’estat de coses actual: “Existeix un divorci evident entre la política i el poder”.Des de Maquiavel sabem que la política és l’exercici del poder, és a dir la capacitat de fer que als altres facin coses que no voldrien fer, o que deixin de fer allò que voldrien fer. El poder és capacitat de coacció, ras i curt. Això no implica violència necessàriament. La coacció pot ser suau, delicada, pot expressar-se en raons, no cal que sigui a cops de roc. Però la coacció és la base de tot poder. I el poder és la base de la política, malgrat que aquesta es revesteixi d’infinitat de màscares i símbols. L’exercici de la política és per definició l’exercici del poder.Doncs bé, segons Bauman ara ens trobem davant d’una política sense poder. Des de Mas a Rajoy, Hollande o Merkel, tots els polítics del món actual (potser amb l’excepció de Kim Jong Un, que ja es dir) tenen menys capacitat de coacció, és a dir de poder, de fer que els altres facin allò que no voldrien fer. És quelcom que s’intueix més enllà de la normalitat amb la que segueix actuant la política. Segueixen havent cimeres, reunions “d’alt nivell”, els dirigents es desplacen amb grans comitives, resideixen en els mateixos palaus que els seus antecessors, fan campanyes prometent arreglar això i allò, es presenten a les eleccions i fins i tot alguns les guanyen, prenen possessió i se’ls rendeixen honors. Tot com si res, però res és el mateix. La seva capacitat de tirar endavant les propostes fetes tendeix a zero.Preneu Mariano Rajoy com exemple. La seva estranya loquacitat el traeix a cada moment. És l’autor de la frase que millor defineix el desempoderament de la política: "La realidad me ha impedido cumplir mi programa electoral". Voleu confessió més patètica d’impotència? O és cinisme? És com si digués, jo em vaig presentar a les eleccions amb un projecte que era paper mullat, però em va servir per guanyar-les. Ara, un cop al govern, “hay que hacer lo que hay que hacer” (aquest home és una mina), perquè en el fons no pot fer una altra cosa. Així, la política impotent és aquella on els projectes (els programes, les propostes, les promeses) no són diferents en funció de si s’és d’esquerres o de dretes, sinó si s’està al govern o a l’oposició. Quan no s’està al govern s’és lliure de dir el que es vulgui, però un cop s’ha estat elegit, l’acció governamental està pautada i no hi ha governant que s’aparti ni un mil·límetre d’aquesta pauta (que li demanin a Zapatero... o a Papandreu).Voleu més evidència de la impotència de la política que Hollande? Elegit per donar un nou rumb a França i a Europa, amb un programa d’estímuls públics a l’economia i de recuperació de la iniciativa per l’Estat, la seva acció de govern ha acabat sent mimètica a la del seu antecessor Sarkozy. Retallades del dèficit per por als mercats i impotència per millorar la recaptació impositiva (adéu, Depardieu).Fins i tot la poderosa “frau Europa”, Angela Merkel, que reparteix carnets de bon governant als alumnes més aplicats de la classe, no és mestressa de la seva política. Com els altres, és presonera de forces que la depassen i que li marquen les polítiques a desenvolupar si no vol tenir problemes a les eleccions de la tardor. És evident que l’austeritat imposada a les economies europees està passant factura a la indústria alemanya (les seves exportacions se’n ressenten) i que el paper de madrastra d’Alemanya fa trontollar el projecte comú europeu, però és que Merkel també està en mans del seu “lobby” financer local, que va apostar al casino immobiliari espanyol, grec o portuguès les pensions dels jubilats teutons. Més enllà que s’ho cregui o no, Merkel no pot triar, perquè es juga que la tercera edat alemanya (part important de la base electoral de la CDU) hagi d’admetre que ha perdut la pensió.Així doncs, si els polítics són impotents, de què serveixen? Aquesta és la pregunta que, més o menys obertament, es fa pràcticament tothom arreu d’Europa. Per què tenim Parlaments, si només convaliden el programa únic que dicta el poder financer? Per què tenim presidents? Per què hem de fer eleccions, si al final les polítiques dels governs venen marcades i tant li fa quin partit guanyi les eleccions?Podem exclamar-nos i fer proclames abrandades contra el neopopulisme i el feixisme que s’amaga darrera d’algunes de les afirmacions dels moviments antipolítics. Podem blasmar Grillo i titllar-lo de pallasso (des de quant és un insult?). O podem dir allò que tenim els polítics que ens mereixem i acabar entonant la lletania que la culpa és nostra (si us plau, una mica més de “hem viscut per damunt de les nostres possibilitats”), com si tornéssim als vells discursos de que “no estem preparats per la democràcia” o del “què us havíeu cregut?”. Podem deixar que els tertulians diguin allò que som uns desagraïts, amb tot el que els polítics han fet i fan per nosaltres (i tornar a donar-li voltes a la sínia de la “modèlica” transició, els pactes de la Moncloa i els pares de la pàtria). Podem també amenaçar veladament amb l’apocalipsi si critiquem massa la classe política. Fins i tot podem fer d’esquerra “raonable” i “enrollada” i fer la defensa de l’Estat del benestar, com si fos un “detente bala” amb super poders per arreglar-ho tot. O donar les culpes a la dreta, que sempre vesteix bé. O podem entregar-nos al “rajoyisme” i pensar que un augment del PIB el segon trimestre del 2014 ho arreglarà tot i que l’únic que cal és fumar-se un puro repapat al sofà.Res de tot això servirà per a res. La democràcia, tal i com l’hem entès fins ara, està tocada en el seu fonament, que és aquest vincle prim de confiança que uneix representants i representats. La política sense poder és només teatre. Si la política no té la possibilitat de canviar les coses esdevé fum, retòrica buida, una fantasma que recorre Europa en limusina amb bandereta fent veure que fa coses, quan en realitat només té poder per aconseguir col·locar l’amic de torn o donar una concessió al col·lega, amb qui –mira tu- tens una societat mercantil a mitges. La política impotent afavoreix l'aparició i el triomf de venedors d'ungüents màgics, aprofitats de tota mena i salvapàtries més o menys ben intencionats que només excel·leixen en el debat de vol gallinaci i la batussa de corral. El més greu de tot plegat (o el més ridícul, ja no ho sé) és que ningú no ha desempoderat la política, ningú li ha tret la capacitat de posar en pràctica els seus projectes. El més trist és que han estat els mateixos polítics els que han anat despullant governs i parlaments del seu poder fins a deixar-los en aquestes burles de si mateixos. Ha estat la ideologia que defensava que l’àmbit privat era més eficient que el públic, que la política no havia d’interferir en les institucions “tècniques” (com si un banc central fos una institució merament tècnica), portada a la pràctica per governs tant de dretes com d’esquerres des dels anys vuitanta, el que ens ha fet arribar fins aquí. Per tant, és la política la que ha de recuperar el poder perdut, només ho pot fer la política. El carrer pot ajudar, però no serà des del carrer que es convencerà els dirigents. Han de ser ells mateixos. Per vergonya torera, perquè ja no aguantin més fer el paper del cofoi emperador que es passeja tot nu. O per interès, tant li fa. Si no ho fan, que després no ens demanin que correm a salvar la democràcia. Se l’hauran carregat ells solets (però ho pagarem tots).FOTO: panoramaaudiovisual.com]]></content>
		</document>
		<document id="2322a6d45e68a3225b751f0bc0dfa204" url="http://oriolbartomeus.blogspot.com/2013/04/quant-val-un-conseller-delegat.html">			<content><![CDATA[Més concretament, quant val el conseller delegat de l‘entitat financera més important del país, el senyor Alfredo Sáenz? N’hauríem de fer un càlcul aproximat, perquè l’acabem de rescatar i aparentment gratis total. M’explico. L’últim consell de ministres va aprovar un decret que modifica els requisits que fins ara s’exigien per a desenvolupar la direcció d’una entitat financera a Espanya, fent-los més laxes en l’apartat que obligava els banquers a no haver estat condemnats judicialment. No està malament pels temps que corren que un govern aprovi relaxar els criteris per dirigir un banc. Però és que el decret no es referia a tots els banquers sinó a un de molt particular, precisament Alfredo Sáenz.Si això hagués passat, posem, a Itàlia amb un banquer amic de Berlusconi els mitjans espanyols (alguns) s’haurien llençat amb raó a la crítica furibunda. Com és possible fer lleis a mida d’una persona concreta? Això només passa a les democràcies bananeres, on s’és vist! Doncs bé, aquí va passar fa una setmana i ni piu. El govern canvia el codi penal “ad personam” i els mitjans ho despatxen amb un breu a plana parell.I l’oposició? Res de res. No és estrany. El tan demandat consens entre els grans partits existeix... per a les coses importants, com ara salvar Sáenz. Ha estat una idea transversal, consensuada entre PP i PSOE. Per a que després diguin que els dos partits grans no es posen mai d’acord. De fet, el primer intent el va fer el darrer govern socialista quan, en el consell de ministres posterior a les eleccions generals de 2011 (és a dir, quan el govern estava en funcions), va aprovar l’indult a l’home de Botín. El Suprem, no obstant, va recordar que l’indult eximeix del compliment de la pena, però no l’“esborra”, de manera que Sáenz seguia tenint antecedents. I ha hagut de ser el nou govern qui rescati el banquer mitjançant una reforma express del codi penal via decret, el que li permet no haver de passar pel molest tràmit de la discussió parlamentària (que ja se sap que hi ha diputats que no entenen l’alta política i serien capaços de qüestionar la imprescindible i patriòtica decisió governamental).Jo estic disposat a empassar-m’ho sense protestar. Fins i tot estic disposat a no irritar-me quan m’expliquin que el que s’ha fet ha estat bo per a Espanya, perquè si s’hagués fet fora Sáenz se n’hauria ressentit la tan necessària confiança dels mercats financers internacionals envers l’economia espanyola i bla bla bla. D’acord, firmo. Ara bé, demano una cosa. Només una. Que paguin.El govern (l’Estat sencer, poder executiu, legislatiu i judicial tots junts) ha fet un grandíssim favor al senyor Botín passant per damunt de l’ordenament jurídic i de el més elemental principi de proporcionalitat i igualtat davant la llei. Realment se l’han jugat. Doncs bé, ha de cobrar. Hem de cobrar tots plegats. I dic tots perquè no estic disposat a que la cosa s’acabi amb un sobre ben farcit per a les arques suïsses del PP i un de més primet per a Ferraz. Això sí que no, ja seria el súmmum. Demano (modestament i humil) que el pagament del rescat de Sáenz ens beneficiï a tots, perquè les lleis són de tots. No demano al president que comparegui en roda de premsa amb el senyor Botín i ens ho expliqui, ja entenc que aquestes coses tan serioses no es fan així. Que no ens ho diguin, però que ho facin. Que paguin. Quant? Aquí hi ha la clau. No ho sé. S’hauria de parlar. S’hauria de trobar un preu just, equilibrat amb el cost del rescat. Apunto algunes idees, per si algú les vol recollir. Per exemple, que el banc del senyor Botín es faci càrrec d’una part del deute públic, una petita part, posem l’1%, nou mil milions d’euros de no res. És un preu just, em sembla. O també podríem demanar com a pagament que aquest banc deixi d’invertir en productes que ataquen l’economia espanyola i l’euro. O també podríem negociar que deixin de facilitar l’evasió fiscal als seus clients. Però potser demano massa. No sé si el president Rajoy gosarà demanar-li tant. Potser s’acontentarien amb una gorra signada per Fernando Alonso per a cada ministre i per cada membre de l’executiva socialista. Segur.]]></content>
		</document>
	</documents>
</author>