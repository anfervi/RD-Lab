<author id="7cc76b2d81e97f50ddbf151ec32061db" url="elsnuvols.blogspot.com" feed="http://elsnuvols.blogspot.com/feeds/posts/default" country="ES">
	<documents count="8">
		<document id="9d8d5747df325131ed101e03827d2e47" url="http://elsnuvols.blogspot.com/2011/12/doraemon-president.html">			<content><![CDATA[Publicat a l'Informatiu el 28 de novembre- Papà, mira, és Rajoy. El careto quasi cesari, pseudoimperial de Rajoy omplia la tanca publicitària tot i que les eleccions ja havien passat i, com no, les havia guanyades. Es tracta d’una tanca que el meu fill i jo ens trobem cada dia quan anem a una escola del poble del costat en el cotxe. Davant la seguretat del meu fill, i aprofitant el semàfor en roig, em vaig girar bocabadat cap al seient de darrere.- Ferran fill, que tens tres anys. Això no ho hauries de saber.A casa la política es viu ben intensament i en primera persona, tot i que els informatius han estat substituïts pels canals de temàtica infantil. Tot i això, no és que Ferran siga un portent de memòria política, sinó que allà on Rajoy ara mira a l’infinit abans hi havia una altra publicitat que li agradava prou més: Doraemon. El gat còsmic em va ajudar prou durant els primers dies d’escola, ja que les reticències pròpies de la incorporació al col·le “dels majors” van ser vençudes amb la promesa de trobar-se, ni que fora un minut amb l’enorme gatot de la tanca. Per això, quan llevaren el Doraemon i penjaren el Rajoy Ferran em preguntà qui era aquell senyor que havia tapat el gat blau.- Ja li agradaria a este ser Doraemon, fill.Ho vaig dir per dir, però no anava desencaminat. El gat còsmic posseeix una butxaca màgica d’on trau tota classe d’invencions per solucionar-li els problemes al seu amic Nobita, fins i tot per a fer-li els deures de l’escola. I supose que Rajoy donaria una fortuna per tenir un accés tan senzill per a posar remei als problemes amb els quals s’està trobant des de ja mateix. Però malauradament per a ell no el té, i ha de fer front a l’ens anomenat “mercats” que ha rebut la seua victòria amb una pujada de la famosa prima de risc i amb una baixada de la Borsa. Possiblement per això no ha dit ni pruna des de fa una setmana. El silenci del president electe es pot interpretar amb una patètica estampa: Rajoy amb el cap amagat entre les cames, tot esperant que li passe per damunt el tsunami. No crec que siga així, espere.El més cridaner és este silenci tan perllongat, només trencat per un tuit fet a corre-cuita. Ni tan sols l’ama d’Europa, Angela Merkel, ha aconseguit que Rajoy faça una declaració pública. Els diaris de Madrid publiquen que està completament bolcat en confeccionar el seu govern. Quins nassos, en tot cas: tothom sabia que el PP guanyava les eleccions de novembre, sobretot després de la victòria del mes de maig. La lògica indica que, en estes condicions, qualsevol s’hauria preocupat de seleccionar els ministrables i sondejar la seua predisposició. Però dis-li cautel·la, amor a la improvisació o directament ganduleria, el futur president s’ha deixat els deures per a última hora, per a alarma dels mercats, de Merkel i de tots els aspirants a ministre que en el PP hi són, que són un fum pel que sembla. I dels ciutadans, clar, que veuen que el primer que fa el futur “quefe” és amagar-se. No és un bon auguri per al futur immediat.Ben pensat, en este moment del partit tant fa que el president siga Zapatero, Rajoy o Doraemon. El marge de maniobra que imposa l’autoritat competent és tan reduït que fins i tot un dibuix animat japonès ens podria comandar. Almenys, seria més entretingut.- Papà, vull que torne Doraemon.- Jo també fill, jo també...]]></content>
		</document>
		<document id="9d04bfb61812b7d0006aa52175840743" url="http://elsnuvols.blogspot.com/2012/01/cacadors-de-rebaixes.html">			<content><![CDATA[El caçador vigila durant molts dies la seua presa. Metòdicament, dedica bona cosa de temps a localitzar-la i a conèixer-la. La cacera té eixes coses: que per a cobrar la recompensa d’una peça de caça major ha d’haver un temps molt llarg de preparació. Això podria ser l’inici d’un reportatge del National Geographic, però també la crònica del primer dia de rebaixes, com és el cas.No debades, alguns estudis han apuntat que la pulsió per comprar és el més semblant al que sentien els nostres avantpassats quan havien de guanyar-se la vida eixint a caçar. A la fi, en els dos casos es tracta d’avançar-se a la competència i aconseguir el mos més atractiu o, si més no, un que satisfaga mínimament les expectatives i justifique hores i hores de regirar en prestatgeries.Més, a l'Informatiu.]]></content>
		</document>
		<document id="855cecdc51159c0ae6ca227c2b6549cc" url="http://elsnuvols.blogspot.com/2012/01/colleccionables.html">			<content><![CDATA[La proliferació de col·leccionables de tota mena és un el màxim exponent de l’arribada de l’any nou. La nit de cap d’any és una ocasió adient pel que fa al plantejament d’objectius i desitjos per als següents mesos, sempre amb l’objectiu d’ocupar el temps amb alguna activitat, per molt absurda que siga.Així, gener (i també setembre, que és una mena de reedició o avanç de l’any nou) és el mes escollit per a que les editorials de col·leccionables facen el seu agost i presenten un apassionant catàleg de possibilitat per al consumidor més malalt. Inevitablement any rere any es posen a la venda els quilomètrics i sempre excessius cartrons que contenen un míser fascicle de 16 pàgines i l’objecte col·leccionable que, per regla general, sol ser d’una mida més adient per als gnoms del bosc que no per a persones amb un tamany superior a un metre d’alçada. Continua a l'Informatiu.]]></content>
		</document>
		<document id="751c5caa94f9206f504a54ff82052de0" url="http://elsnuvols.blogspot.com/2012/01/httpwwwlinformatiucomopiniodetalleartic.html">			<content><![CDATA[Són estos mals temps per a les empreses, i sembla que les de caràcter públic estan més assenyalades, si més no. I si es tracta de Canal 9, la conclusió és que la societat la rebutja i la vol més morta que viva. Això és una tragèdia per al País Valencià, perquè suposa la confirmació del balafiament de 23 anys d’una il·lusió col·lectiva, i afonar un poc més (si això és possible) la posició dels valencians davant el món, mostrar-nos com un desastre col·lectiu que afona tot el que toca.RTVV té un deute gegantí, però sobre el paper. El deute no ha estat (únicament) generat per la gestió diària de l’ens públic: la Generalitat l’ha fet servir per a fer pagaments i no fer constar eixes partides en el deute públic. Les subvencions encobertes de compra de drets televisius dels clubs esportius de primera divisió en són un bon exemple. Una dada: suposa més diners el pagament dels interessos del deute de Canal 9 que els sous de la totalitat de la plantilla.El PP, després de 17 anys de manipulació i balafiament dels recursos públics de RTVV i d’afonar una il·lusió col·lectiva com era la ràdio i la tele públiques ha decidit que el problema és la pròpia existència dels mitjans públics, i que el millor que es pot fer amb ells és privatitzar-los de facto. El govern espanyol ja ha donat via lliure per fer-ho, en el que té tot l’aspecte de ser el final d’una estratègia d’aniquilació dels mitjans de comunicació públics per deixar-los en mans de confiança.Més, a l'Informatiu.]]></content>
		</document>
		<document id="c9c89f3e59cbb5556fa8a36df49cf9ef" url="http://elsnuvols.blogspot.com/2012/01/un-dilema-del-segle-xxi.html">			<content><![CDATA[M’he quedat de pasta de moniato. He vist la ciutat de València en el lloc més alt a nivell mundial, per davant de tota la resta de ciutats del món, com vol Rita. Llàstima que, una vegada més, la notícia qüestione la manera de fer les coses d’esta ciutat i, per extensió, de la resta del país: som la primera ciutat del món en recerques del terme “megaupload” en Google. Perquè podrem estar més o menys d’acord amb l’existència del portal, i podem rebutjar (o no) la detenció del seu propietari i dels seus col·laboradors. Però, dimonis, no ens podem lliurar del regust amarg de ser notícia fins i tot en allò que, en teoria, ens queda tan lluny. Així i tot, el nostre primer lloc en recerques del portal proscrit no deixa de ser una anècdota d’un cas que ha somogut els fonaments d’Internet. Perquè una part gens menyspreable dels internautes d’arreu del món han estat usuaris del portal clos. De fet, dijous passat, una hora abans de la detenció del seu propietari, estava emprant Megaupload per a baixar la presentació en powerpoint del seminari desenvolupat per un client. És a dir, que ni pirateria, ni violació del copyright, ni res que se li semble. Tan sols una presentació privada d’una activitat professional. Més, a l'Informatiu.]]></content>
		</document>
		<document id="29d0f97687ea45ed2551c4867a848319" url="http://elsnuvols.blogspot.com/2012/03/cobdicia-nuclear.html">			<content><![CDATA[Article publicat a l'Informatiu el 20 de febrer.A la població manxega de Villar de Cañas, a hora i mitja de Venta del Moro, la crisi s’ha acabat de sobte. Els seus escassos 600 habitants estan tornant a pensar com fa cinc o sis anys, quan tots nedàvem entre cabassades de xavos que temps després es va demostrar que no eren nostres. Hi ha fins i tot forasters que estan valorant la possibilitat d’anar a fer negoci a un poble que fins fa quatre dies tenia com a màxim atractiu estar més o menys a prop de l’autovia de València.Els ciutadans d’este poble del bell mig de la Manxa estan reproduint de forma perillosa la trama de “Bienvenido Mr. Marshall”. Els benefactors no seran els americans i el seu pla de reconstrucció d’Europa, que per ací només va deixar llet en pols i unes quantes bases militars. La riquesa de Villar de Cañas vindrà per la construcció d’un magatzem de residus nuclears aprovat el penúltim dia de l’any passat, després que el govern espanyol garbellara entre uns quants pobles candidats a acollir les deixalles nuclears.Independentment de la postura de cadascun respecte a l’energia nuclear, el ben cert és que la instal·lació que ara es construirà a mig camí entre Madrid i València es farà per solucionar un problema generat des de fa la tira d’anys i que, fins ara, estava resolent França a preu d’or. Totes les deixalles nuclears d’Espanya aniran a parar a un lloc de la Manxa que, confien els seus habitants, siga pròsper gràcies a que part dels diners que viatjaven Pirineus enllà es quedaran a la península. Però, desgraciadament, el magatzem no serà la panacea que estan esperant els habitants del poble. La mateixa entitat que s’encarregarà de construir la instal·lació ja ha avisat que després de la construcció no es generaran més enllà de 150 llocs de treball, quasi tots especialitzats. Poca cosa. Així i tot, la cobdícia ha fet acte de presència.Un reportatge publicat este cap de setmana explicava com, després de quinze anys, ha tornat a obrir una sucursal bancària per avançar-se a la prosperitat nuclear, i que els preus d’immobles i terrenys han triplicat el seu valor (almenys el que es demana per ells) des del dia en què el govern va fer públic el resultat d’esta mena de loteria estranya. L’alcalde de la localitat, amb bon criteri, demana als seus veïns que frenen les seues aspiracions, perquè  tanta avarícia pot acabar amb els inversionistes fent negoci en els pobles del voltant, fugint dels preus prohibitius de Villar i traslladant esta mena de riquesa puntual lluny del poble.Pareix que a este llogaret de la Manxa no s’han ensenyat les lliçons de la crisi, i a l’olor dels diners ja han començat a caure en els errors que ens han portat a tots a la situació que patim ara per ara: castells en l’aire i cobdícia, el conte de la lletera bescanviant la llet per urani. I, damunt, a costa d’un magatzem nuclear, que serà totalment necessari, segur i innocu per a la població, però que com a font de riquesa és, certament, tètric.]]></content>
		</document>
		<document id="d4874dd2ba4b61ac3e225a287129fbc6" url="http://elsnuvols.blogspot.com/2012/03/compte-amb-les-carteres.html">			<content><![CDATA[Publicat el 30 de gener a l'Informatiu.Una de les fonts culturals de les que he begut és la dels tebeos de l’editorial Bruguera, i sobretot dels personatges del gran Ibáñez, amb Mortadel•lo i Filemó al capdavant. A més dels espies impossibles hi havia una altra historieta que m’encisava, sobretot pel seu caràcter coral: “13, Rue del Percebe”. Entre tots els seus protagonistes hi havia un que, per la seua posició en la pàgina, llegia el primer: Manolo el pintor, que habitava la part de dalt de l’edifici i era especialista en evitar als seus creditors fent tota classe de trampes i trucs, i aprofitant qualsevol excusa per continuar enganyant i estafant.Les aventures de Manolo m’ha vingut al cap quan una persona molt propera al Gremi de Llibreters  m’ha contat la penúltima burla del govern valencià a un dels nombrosos col•lectius a qui deu diners. En concret, uns 31 milions d’euros. Quasi res, porta el diari. L’anterior Conseller d’Educació, José Ciscar, els va prometre saldar el deute, igual que l’actual consellera, Mª José Català. I han pagat, sí, però quatre xavos i a molts pocs comerços. Una vegada més, l’Administració ha tornat a enganyar als afectats pels impagaments.La història es repeteix amb tots els col•lectius: les farmàcies, les constructores, els damnificats de Canal 9, les escoles concertades o els distribuïdors del folis i toners. És curiós vore com els col•legis de mongetes pengen a les seues tanques cartells reclamant-li les quantitats pendents al govern que abans li feien l’ona a Camps i companyia... i encara li la fan perquè, lògicament, tot és culpa de Zapatero. O dels catalans, o de Compromís, o dels andalusos, o dels moros. De tots menys de l’innocent per majoria simple, com diu un bon amic meu. El cas és que el desastre econòmic valencià està afectant a tothom perquè no hi ha un xavo.Hem arribat, doncs, a una situació molt semblant a les aventures de Manolo, el del carrer del percebe: hi ha un col•lectiu que es planta i reclama els seus diners i la Generalitat els paga quatre xavos per tindre algun argument per tancar boques i continuar trampejant. I com el govern autonòmic, un bon grapat d’ajuntaments. En realitat, ningú (ningú?) no podia imaginar que les coses anaren tan rematadament malament i durant tants anys, però amb una miqueta de trellat potser les coses hagueren anat un poc millor. Almenys per a evitar comportaments propis d’un tebeo o de negociants novel•lescs amb pocs escrúpols.Qualsevol dia haurem d’anar als edificis oficials amb la cartera ben agafada, no siga cas que s’implemente com a mesura de xoc, a més de la pujada d’impostos, la incautació de les bitlleteres dels usuaris. Total, en el còmic d’Ibáñez sota el pis de Manolo el pintor està el carterista...(Una última qüestió: tota la meua solidaritat amb les periodistes que van ser agredides ahir a El Puig per una colla de malparits només per informar sobre una tradició salvatge i fastigosa. Té nassos que en este país, a més del que ens ha tocat aguantar, ens haguem d’empassar estos representants de la irracionalitat humana. La denominació “batalla de les rates” s’hauria d’aplicar als individus que la promouen.]]></content>
		</document>
		<document id="e2096e70e7e9e32c3cc8e39e7eb77650" url="http://elsnuvols.blogspot.com/2012/03/consideracions-postelectorals.html">			<content><![CDATA[Article publicat hui 26 de març a l'Informatiu.Encara que no ho haja semblat, ahir va haver eleccions a Andalusia i a Astúries. Els resultats, sorprenents a mitges, deixen algunes idees sobre la taula que caldrà considerar.La democràcia té un problema. La participació ha estat molt baixa, quasi ridícula. Ha baixar especialment a Andalusia, però el cas d’Astúries, amb només deu mesos de diferència, és per fer-s’ho mirar. Però, falla el sistema o fallen els polítics? El que és evident és que la participació no deixa de baixar, i això no és gens bo.La corrupció i els escàndols no tenen cost electoral. Però els retalls sí. Els electors (dit això amb totes les precaucions i amb una generalització normalment injusta) perdonen fins I tot que un director general repartisca desenes de milions d’euros entre els amigatxos, i que n’agafe una bona part per a gastar-los en putes i cocaïna. Això no és cap sorpresa i nosaltres ho sabem ben bé: el PP no deixa de guanyar eleccions al País Valencià. Sembla que els primers mesos de govern popular, farcits de mesures impopulars i retallades, han fet molt de mal a les aspiracions de governar, si més no, a Andalusia.A Astúries sobren els diners. O és això o no s’entén com Francisco Álvarez-Cascos organitza unes eleccions perquè quede tot més o menys igual que estava, fins i tot un poc pitjor per a la seua plataforma política personalíssima. A tot això, a algú li importava que es feren eleccions a Astúries? Els mitjans estatals ni tan sols encomanaren enquestes a peu d’urna. Una anècdota, desgraciadament, en tots els sentits.El PSOE continua en barrena. Els resultats generals oculten una evidència: que la pèrdua de vots continua. A Andalusia n’han perdut, però també a Astúries, on tot i guanyar un escó han perdut 20.000 vots. L’hemorràgia continua, i se’n beneficia espectacularment IU, que haurà de valorar si entra a governar amb Griñán o el fa president i el deixa governar en solitari, perquè és poc probable que es repetisca una eixida a l’extremenya.El PP assaboreix també la derrota. A Andalusia s’ha quedat ben lluny de la majoria absoluta, i molt a prop del PSOE, i a Astúries continua com a tercera força política, i molt probablement haurà de donar suport a Cascos. El PP asturià fa olor a crisi, i de les fortes.UPyD entra, però no. El diputat aconseguit a Astúries no compensa, ni de bon tros, la tremenda decepció de no entrar en el Parlament andalús. En les eleccions de maig a Astúries es van quedar a les portes d’entrar-hi, i la baixa participació electoral els ha beneficiat. Però a Andalusia, on es donava per segur un, i fins i tot dos seients, s’han quedat amb dos pams de nassos. El projecte de partit que proposa Rosa Díez sembla que es queda, definitivament, en un fenomen purament madrileny, tot considerant que només disposaran, llevat de Madrid, de dos diputats autonòmics. Caldrà que s’ho miren.Perden els guanyadors.  Tant a Andalusia com a Astúries el partit guanyador, molt probablement, no podrà governar. Per als socialistes asturians, que han millorat el seu resultat, no deixa de ser un resultat esperat i assumible, Però haurem d’esperar a la reacció d’un Arenas que en la seua primera compareixença pública, amb el 80% escrutat, tenia la cara completament desencaixada. A la quarta, a la fi, no va ser la vençuda, almenys per a governar.Les enquestes no valen per a res. Les tendències de les últimes convocatòries electorals s’han confirmat este mateix diumenge: les enquestes, siguen del mitjà que siguen, no serveixen per a res, i marren cada vegada més. Supose que tindrà relació amb el fet que no hi ha diners per a fer enquestes com toca, i on abans s’entrevistaven 5.000 persones ara ho arreglen amb una desena part. I clar, evidentement, les probabilitats d’encert es redueixen. A la fi, les enquestes acaben sent un divertimento per a periodistes i per a freaks de la política. I poca cosa més.La lectura valenciana. Esta contesa electoral deixa una dada rellevant per a la política valenciana: els resultats de Cascos que, tot i baixar després d’una gestió desastrosa, ha aguantat el tiró. Les paraules de Camps en la seua fashion-entrevista de la Telva tirant-li floretes a polítics entre els que inclou a Cascos. Això no pot ser casual, com tampoc ho és que Rafa Blasco estiga cada dia que passa més qüestionat i més aïllat dins el PP. I em permet recordar que Blasco ja va carregar-se el PSOE i que pot fer el mateix amb el PP. D’altra banda, desconec profundament l’efecte que els resultats d’ahir puguen tindre en el PSPV, massa entretingut en arrear-se ganivetades, tot i que almenys el manteniment hipotètic del govern a Andalusia potser alleugerisca un poc el congrés d’este cap de setmana. Però d’això parlarem en set dies.]]></content>
		</document>
	</documents>
</author>